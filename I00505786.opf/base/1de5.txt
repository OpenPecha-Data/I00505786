༄༅། །རང་གི་རྣམ་པར་ཐར་པ་ཡུལ་སྣ་ཚོགས་ཀྱི་བདུད་རྩི་མྱོང་བའི་གཏམ་དུ་བྱས་པ་ཟོལ་ཟོག་རྫུན་གྱིས་མ་བསླད་པ་སྒེག་མོའི་མེ་ལོང་ཞེས་བྱ་བ་བཞུགས་སོ། །

༄༅༅། །གསུང་སྙན་མགྲིན་པའི་འགྱུར་ཁུགས་ཐོས་པའི་མོད། །ཟབ་གསལ་ཐུགས་ཀྱི་གསང་བ་མཚོན་ནུས་པ། །དབྱངས་ཅན་ལྷ་མོས་སྙིང་དབུས་པདྨའི་ཁྲིར། །རྣམ་དཔྱོད་འདབ་སྟོང་ཟེའུ་ཁ་ཕྱེ་མཛོད། །འདིར་ཆགས་ཁྱོད་ཞལ་ཟླ་འོད་དམར་བའི་འཛུམ།
།འཆར་ཀ་ཟླ་ཤེལ་དྭངས་པར་འགྲན་བཟོད་པ། །ཡིད་མཁར་དྲན་ན་སྲིད་ཞིའི་དཔལ་སྟེར་བ། །རྣམ་གསུམ་རྩ་བའི་བླ་མ་འདིར་སྤྱོན་ཞིག །ལྷ་ངག་དབང་ཉིད་ཀྱི་རྗེས་བཟུང་བ། །ཡུལ་འཛིན་མར་ཉི་མ་ལྟར་གྲགས་ཤིང༌།
།ཡིད་ཚ་གདུང་ཟླ་བ་ལྟར་བསིལ་བ། །སྐྱབས་བཟང་པོ་བླ་མས་བདག་སྐྱོངས་ཤིག །དབང་བཞི་ལྡན་སྲད་བུས་སྦྲེལ་བ་ཡི། །རྒྱུད་རྣམས་བཤད་ནོར་བུའི་འཕྲེང་བ་མཛེས། །རང་མགྲིན་པར་སྦྱིན་བྱེད་དགེ་བའི་བཤེས།
།ཀུན་དགའ་བྱེད་མཆོག་ལྡན་ས་འདིར་རྒྱལ། །གཡོ་ཟོག་རྫུན་དང་འུར་གྱིས་མ་སླད་པར། །རང་ཉིད་བྲེལ་བས་

ཕར་འགྲོ་ཚུལ་འགྲོའི་གཏམ། །ཆོས་ལྡན་སྦྱིན་བདག་དད་སུན་མི་འབྱིན་ཕྱིར། །མགྱོགས་པར་བྲིས་ལ་བླ་མ་མཁའ་འགྲོས་བཟོད། །གང་གཞན་དད་འདུན་ཉི་ཟེར་གྱིས་སྤྲོས་པས། །བདག་བློ་ཀུ་མུད་ཟུམ་པ་མ་བཟོད་ནས།
།རང་སྣང་སོ་འཕྲེང་ཟེའུ་འབྲུ་གཙིགས་འདི་ལ། །མ་དད་མུན་རུམ་ཁྲེལ་ཡང་ག་ཞའི་གནས། །ཞེས་མཆོད་བརྗོད་དམ་བཅའ་སྔོན་དུ་བཏང་ནས་རང་གི་ལོ་རྒྱུས་ཇི་ལྟར་འཚམས་པ་སྒྲོ་སྐུར་སྤངས་ནས་ཅུང་ཟད་བརྗོད་ན།
བྱང་ཕྱོགས་གསེར་གྱི་ལས་བྱེད་མཐོ་བའི་རིགས། །ཆོ་རིགས་རྣམ་དཔྱོད་གཙང་བའི་གཞོན་ནུ་མཆེད། །ཟང་ཟང་འབྲོང་ཞེས་རི་ཐང་མཛེས་པའི་ཆ། །རྐང་འཐུང་དོ་ར་འཁྲིགས་དེར་སྐྱེས་སོ་ལོ། །དེ་ཡང་འདི་སྐད་ཐོས་ཏེ་ཁོ་བོའི་རིགས་ནི།
བྱང་ཕྱོགས་ཆོས་རྒྱལ་རིམ་པར་བྱོན་པའི་རིགས་ལྡན་གང༌། །དེ་དག་གི་གསེར་འདོན་པའི་གསེར་དཔོན་ཞེས་པའི་ལས་བྱེད་ཁྲོམ་རིགས་མང་པོའི་དཔོན་དུ་སྐོས་པའི་གསེར་དཔོན་གྱི་ཐོག་མ་གསེར་དཔོན་ལྷ་མོ་སྐྱབས།
དེའི་སྲས་གསེར་དཔོན་ལྷ་མོ་མགོན། དེའི་སྲས་གསེར་དཔོན་ལྷ་མོ་དོན་གྲུབ། དེའི་སྲས་ཕོ་ལྔ། མོ་ལྔ་སྟེ་བཅུའི་སྐྱེས་

ཕྲན་དཔའ་བོའི་ཆས་སུ་ཞུགས་པའི་གསེར་དཔོན་ལྷ་མོ་འཕན་ཆེན། ལྷ་མོ་འཕན་ཆུང༌། གསེར་དཔོན་ལྷ་མོ་ལྔ་དར་ཏེ་གསེར་དཔོན་སྤུན་གསུམ་ཞེས་བྱང་ཕྱི་འབྲོག་ན་གྲགས་པ་ཐོབ་པ་གསུམ་དུ་གྲགས། ཡང་སློབ་དཔོན་ཆོས་སྐྱོང་བསམ་འགྲུབ་དང༌།
ཉམས་རྟོགས་ལྡན་པ་བཟང་པོ་བཀྲ་ཤིས་ཞེས་བྱ་བ། གོས་སེར་པོའི་རྟགས་ཅན་བཀའ་བརྒྱུད་བསྟན་པའི་སྒོར་ཞུགས་པ། རྟོགས་ལྡན་གྱི་རྒྱལ་པོ་གཙང་དབུས་གཉིས་སོགས་ཀྱི་ཞབས་ཟུང་བསྟེན་པས་ཉམས་རྟོགས་འགྲན་ཟླ་མ་མཆིས་པའི་རྣལ་འབྱོར་པ་ཆེན་པོ་གཉིས་ཏེ།
སྲས་ཕོ་ལྔའི་ཐ་ཆུང་གསེར་དཔོན་ལྷ་མོ་ལྔ་དར་ལ། སྔ་བུ་ལྔ་དང༌། ཕྱི་བུ་གཅིག་སྟེ་དྲུག་བྱུང་བའི་སྔ་བུ་ཆེ་བ་དེ་གཞོན་ནུ་ནས་གཤེགས།
དེ་ཡང་མ་དེས་བྱང་ཐང་གི་རང་བྱུང་ཆུ་ཚན་ཞིག་ལ་བྱོན་པས། ཆུ་ཚན་གྱི་ལོགས་ཤིག་ན་ལྷ་བཤོས་གཙང་མ་ལྔ་རོག་གེ་འདུག་པས་གཅིག་གཡོག་མོ་ཞིག་ལ་བྱིན། བཞི་རང་གིས་གསོལ་བས་དེ་ལྟ་བུའི་རྟེན་འབྲེལ་གྱི་ཡིན་ཞེས་གཏམ་དུ་གྲགས།
སྔ་བུ་འཚོ་ཞིང་གཞེས་པ་བཞིའི་ཆེ་བ་གསེར་དཔོན་ལྷ་མོ་གཉེར་མ། དེ་ནས་བི་རི་ཚེ་དབང་ལྷུན་གྲུབ། དེ་ནས་གསེར་དཔོན་ལྷ་ཕྲུག །དེ་ནས་ཆུང་བ་ཀླུ་རྒྱལ་ནོར་བུ་ཞེས་བོད་པ་ནི་བདག་གོ
།ཕྱི་བུ་མ་མི་གཅིག་པ་ཁྲི་ཚང་དཀར་རྒྱལ། དེ་ཡང་ཕ་ནི་ལྷ་མོ་ལྔ་དར། མ་སེམས་མ་རྒྱལ་འཛོམ། མ་མ་ཨྱོན་བཟང་མོ་ཞེས་བྱ། སྐྱེ་བའི་གནས་ནི། ཟང་ཟང་ཆུ་བྱང་བརྒྱུད་ཀྱི་ལུང་པ་འབྲོང་ཞེས་བྱ་བ།
ཉིན་རི་ཐམས་ཅད་སྤ་ཤུགས་ལ་སོགས་པ་འཁྲི་ཤིང་སྔོ་ལྗང་གྲིབ་མ་སྣུམ་ཞིང་བརྗིད་པ། སྲིབ་རི་ཐམསཅད་སྤང་རྩི་སྔོ་ལྗང་གོས་སུ་གྱོན་པ། གཞུང་ཐམས་ཅད་ཆུ་ཀླུང་དལ་གྱིས་འབབ་པའི་འགྲམ་ན་ནེ་གསིང་སྔོ་ལྗང་གི་རལ་པ་བུན་ལོང་ངེ་བར་ཁྱབ་པ།
དེའི་ནང་ཚན་གྱི་ལུང་པ་ཁ་ནུབ་ཕྱོགས་བདེ་བ་ཅན་ལ་ཕྱོགས་པ་ཤེལ་ལྟར་དྭངས་བས་འོད་ཟེར་སྣ་ཚོགས་འཕྲོ་བ་ཤེལ་ལུང་ཞེས་བྱ་བའི་གནས་སུ་ཆུ་མོ་ལུག་ལོ་ལ་ཁོ་བོ་སྐྱེས་སོ་ཟེར།
དེ་ཡང་རང་ཉིད་མའི་མངལ་

དུ་ཆགས་པའི་ཚེ་མའི་རྨི་ལམ་དུ། སྦྲུལ་དཀར་པོ་ཆུང་ངུ་མལ་དུ་ཞུགས་པ་རྨི། དེའི་མཚན་ལ་ཡང་དཔགས་ཏེ། རང་གི་ཁུ་བོ་རྣལ་འབྱོར་པ་ཆེན་པོ་དེས་ཀྱང་ཀླུ་རྒྱལ་ནོར་བུ་ཞེས་བཏགས། ཕྱིས་རབ་ཏུ་བྱུང་བའི་ཚེ་ཁོ་བོའི་མཁན་པོ་ལྕགས་ཐང་པ་ཆེན་པོས་ཀྱང༌།
ཁྱོད་ཀྱི་མིང་གི་ཟུར་གྱི་ཀླུ་དེ་ཆད་ན་མི་ཡོང་བ་འདུག་པས། ཀླུ་སྒྲུབ་རྒྱ་མཚོ་གྱིས་ཤིག་ཅེས་བཀའ་སྩལ་བས། སྐྱེ་བ་ཀུན་ཏུ་ཀླུའི་མིང་དང་ལྡན་པ་ཞིག་དགོས་པའི་རྟེན་འབྲེལ་ལུང་བསྟན་པ་ཡིན་ནམ་སྙམ།
ཕ་མ་ནེ་ཟླ་ཕུ་ནུ་མཆེད་སོགས་དང༌། །འཁོར་གཡོག་ནོར་ཕྱུགས་རྣམ་མང་ཐོས་བུའི་དཔལ། །ཧོར་སོག་མོན་བོད་དགྲ་ཡིས་འཚེ་མེད་པར། །བདེ་སྐྱོང་འབྲོག་སྡེའི་ཕུན་ཚོགས་དེ་ཡང་མྱོང༌།
།བགྲང་གཞི་བཅུ་གཉིས་གཞོན་ནུའི་རོལ་རྩེད་ཚེའང༌། །རྒྱན་པོ་རི་དྭགས་འཚེ་སོགས་ཀུན་སྤངས་ནས། །འཕོངས་སྐྱེན་རྩེད་འཇོར་དགའ་ཡང་ཆོས་ཀྱི་བློས། །ལྕོག་གྲ་གླེགས་བམ་ཁུར་དང་འབྲལ་མ་མྱོང༌།
།བཅུ་གསུམ་ལོན་ཚེ་ཆོས་སྒོར་ཞུགས་ཀྱི་བརྡར། །འཆི་མེད་མེ་ལྷས་རང་བྱུང་གཙུག་ཕུད་བཞེས། །དེ་ཚེ་ཕ་དང་ནེ་ཟླ་མཆེད་རྣམས་ཀྱིས། །ཆོས་ཀྱི་སྐལ་པ་ཡོད་ཅེས་གནང་བ་སྩལ།
།ཞེས་པ་སྟེ། གསེར་དཔོན་སྤུན་གསུམ་དུ་གྲགས་པ་དེས། སྟོད་སོགས་རཱ་མ་ཎའི་གཡུལ་ངོ་ཡང་ལན་གསུམ་དུ་བཟློག་པས། རང་ལོ་བཅུ་གཉིས་ཀྱི་བར་དུ་ཧོར་སོག་བོད་སོགས་ཀྱིས་འཚེ་བ་མེད་ཅིང་བདེ་ལྡན་དུ་འཚོ་ཞིང་གཞོན་ནུ་རོལ་རྩེད་ཀྱི་ཚེ་ཡང༌།
ཤོ་དང་མིག་མང་སོགས་ལ་མི་ཆགས་པར་འཕོངས་རྩོད་རྩེ་བ་ལ་དགའ་ཞིང༌། རང་གི་ཕ་ཁུས་ཀྱང་རུ་ཐག་འཐེན་པའི་ཁུལ་ན་འཕོངས་སྐྱེན་ཞིང་དཔའ་རྩལ་འཛོམ་པའི་གྲངས་སུ་བགྲང་པས།
ཕའི་འཕོངས་སྐྱེན་པ་ལྟ་བུ་ཡོང་ཞེས་གཏམ་དུ་གླེང་ཡང༌། དེའི་ཚེ་རང་ཉིད་ཆོས་ཀྱི་འདུན་པ་ལ་ཤ་ཆགས་པས་རྩེད་མོའི་ཚེ་ཡང༌། གནས་

ཁང་ལྕོག་བུ་དང༌། གླེགས་བམ་ཆུང་ངུ་དངོས་སམ། ཐ་ན་གཡམ་པ་སྲབ་པོ་ལ་གླེགས་བམ་བཅོས་ནས་འཆང་བ་དང་ཁུར་བ་སོགས་བྱེད། ཁོ་བོ་ལ་ཨ་ཇོ་བི་རི་ཟེར་བས། པོད་ཆུང་དཀྱུས་ལ་ཁྱིད་གང༌། ཞེང་ལ་སོར་གསུམ་ཙམ་ཡོད་པ་ཞིག་བྱིན་པ་དེ་འབྲལ་མེད་བྱེད་ཀྱིན་ཡོད་པ་ལ་སྐབས་ཤིག་རྩེད་མོས་གཡེངས་ནས་དེ་བོར་བ་ཙལ་ཡང་མ་རྙེད་པར་ངུ་ཞིང་བསྡད་པས།
ཨ་ཇོ་ཆེ་བས་གསེར་འོད་ཀྱི་པོ་ཏི་ཞིག་གདོང་དུ་བསྐྱུར་ནས་ཁྱོད་ལ་དཔེ་ཆ་དགོས་ན་དེ་གྱིས་ཟེར་ནའང་བློ་ཁ་མ་ཚིམ་ཞིང་མཆི་མ་གཏོང་གིན་ཡུན་རིང་བསྡད་པས།
ཆོས་ཀྱི་བག་ཆགས་ཅུང་ཟད་སད་པར་སེམས་སོ། །ཡང་ངེད་ལ་མཆོད་གནས་བོན་ཆོས་གཉིས་ཡོད་པས། ལན་ཅིག་ཁོང་གཉིས་ཆོས་གཏམ་བྱས་པས།
བོན་ཆོས་ཀྱི་ཁ་འཛིན་ལ་མ་འཆམ་པར་འཁྲུག་པ་བྱས། ངེད་ཀྱི་ཕས་ཁྱེད་གཉིས་མཆོད་གནས་བྱེད་དུ་བཅུག་པ་ལ། འཁྲུག་པ་བྱེད་དྲན་ན་ཟེར་མདའ་གཞུ་བཀུག་ནས་དེད། ངེད་ཀྱི་མས་ཕ་བཟུང༌།
མཆོད་གནས་གཉིས་རི་ལ་ཤོར་ཞག་གཅིག་འཁོར་མ་ཐེབས་ཟེར། བགེགས་སྲུང་མཆེད་གནས་ཆོས་དབོན་རྣམ་པ་གཉིས། །ཆོས་བོན་ཁ་འཛིན་ཁ་བརྡལ་ལག་འཁྲུག་བྱས། །ཕ་རྒན་ཐུགས་འཁྲུག་མདའ་གཞུའི་འཕྲུལ་འཁོར་བཅིངས།
།ཨ་མས་མ་བཟོད་ཕ་ཡི་སྐེད་ནས་བཟུང༌། །ཆོས་བོན་ཟུང་དེ་སྙིང་སྡངས་རི་ལ་ཤོར། །བོན་ཆོས་རྩོད་པའི་ཟར་ཟིར་རི་ལ་ཡལ། །ཕྱིན་ཆད་ཆོས་གཏམ་རྩོད་པའི་ཞི་བྱེད་ལ། །ཆོས་ལས་འཕོངས་སྐྱེན་འཕྲུལ་འཁོར་ངོམ་པ་བཟང༌།
།ངེད་ཀྱི་མ་དེ་རང་སྐྱེས་ནས་ནད་ཀྱི་སྟབས་ཀྱིས་ནུ་མ་འཐུང་རྒྱུ་ཆེར་མ་བྱུང༌། དེང་སང་ལུས་རིད་པ་དེས་ལན་ཟེར། མ་དེས་བུ་ཚ་འདི་འཚོ་ན་ཆོས་ལ་འཇུག་ཟེར་བ་ཞིག་ཡོད་ཟེར།
དེ་ནས་ཆོས་ལ་འཇུག་པའི་སད་བྱེད་ཀྱི་རྐྱེན་ནི། དཀར་གུར་ཡངས་པོ་ཞིག་གི་དབུས་སུ་མཆོད་

པ། དཀར་མེས་གཡོན་ཕྱོགས་སུ་ཕ་དང༌། གཡས་སུ་ངེད་སྤུན་བཞི་རིམ་པ་བཞིན་ཉལ་བས། དཀར་མེ་དང་ངེད་ཐག་རིང་ཡང༌། ངེད་ཀྱི་སྤྱི་གཙུག་སྐྲ་ལ་དཀར་མེ་ལྷབ་འབར་བ་ཕས་མཐོང་ནས། བུ་ཚ་འདི་སྐྲ་གཅོད་པ་འཐད་པར་འདུག་ཟེར་བས་ཉེ་བའི་རྐྱེན་དེ་ཁོ་ནས་བྱས་པར་སྣང་ངོ༌།
།ཆོས་ཀྱི་འཁོར་ལོའི་སྒྲ་དབྱངས་སྒྲོག་པའི་གནས། །ངུར་སྨྲིག་དགེ་འདུན་འདུ་བའི་ཆོས་གྲྭ་ཆེར། །ཚེ་རབས་འཕྲེང་བར་བརྩེ་བས་བསྐྱངས་པའི་མགོན།
།འཇམ་མགོན་ཕྱོགས་ལས་རྣམ་རྒྱལ་དེ་ན་བཞུགས། །ཆོས་གྲྭ་དེ་མཐོང་ཡོངས་འཛིན་དེ་མཇལ་ཚེ། །རི་བྱིའི་གུར་ཁང་མཁའ་ལ་ཤར་བ་བཞིན། །གཟུང་འཛིན་རྙོག་མའི་དྲི་མ་རྩད་ནས་བཀྲུས། །སྙིང་ལ་རབ་དགའི་འོད་སྣང་དེ་ཚེ་ཤར།
།ཞེས་པ་སྟེ། བཅུ་གསུམ་པ་ལུག་ལོའི་སྟོན། ངེད་སྤུན་བཞི་ཆར་གྱིས་བོད་ལ་ཡོངས་གཅུང་མདོ་སྤེ་ཆོས་སྡེར་ཟླ་བ་བཞི་ཙམ་བསྡད། དེ་ཕྱོགས་ཀྱི་དགོན་གནས་སོ་སོར་རྟེན་མཇལ་ངོ་མཚར་གྱི་ལྟད་མོ་སྣ་ཚོགས་བལྟས།
དེ་ནས་ཨ་ཇོ་སྤུན་གསུམ་འབྲོག་ལ་ཐེགས་སོང༌། ངེད་ལ་གཙིགས་ཤིན་ཏུ་ཆེ་བ་ཡོད་ཀྱང༌། རང་ཆོས་བྱེད་བསམ་པའི་བློ་ཁོང་དུ་བཅངས་པས། ཁོང་སྤུན་གསུམ་ཐེགས་པ་དང་མི་ཟུག་པ་སོགས་སྡུག་བསྔལ་མེད་པར་དེ་གར་བསྡད།
དེ་ནས་དཔྱིད་ཤར་བའི་ཚེ་ཆོས་འཁོར་གླིང་ནས་འཇམ་མགོན་བླ་མས། རྒྱལ་སྲས་ཐུགས་རྗེ་དཔལ་ཟེར་བའི་གྲྭ་པ་གཉིས་རྟ་དང་བཅས་པའི་བདག་བསུ་བ་ལ་བཏང་བྱུང་བས།
རང་དང་ན་མཉམ་པའི་འབྲོག་ཕྲུག་གཅིག་དང་བཅས་ཕྱིན་པས། དགོན་པ་དེར་སླེབ་པ་ན་ཁང་ཕྲན་ཐམས་ཅད་ཞོ་སྤུངས་པ་ལྟར་དཀའ་བ། སྒོ་ལོགས་ཐམས་ཅད་ས་ཁྲའི་འབྱེད་སྣ་ཚོགས་བྱས་པ། ཕྱི་ནང་ཐམས་ཅད་གྲྭ་པས་དམར་མེར་ཁེངས་པ་འདྲ་བ་དེ་མཐོང་བ་ཙམ་གྱིས།

སྔོན་ཆད་ཡོང་མ་མྱོང་བའི་སེམས་ལ་དགའ་བདེ་དང༌། ལུས་ཀྱི་བ་སྤུ་ལྡང་བ། གཟུང་འཛིན་གྱི་རྟོག་པ་རགས་པ་འགགས་པའི་གཉིས་མེད་ཀྱི་སེམས་གསལ་ལེ་བའི་ངང་དུ་འཛིན་མེད་དུ་ཆམ་སོང་བ་འདྲ་བ་བརྗོད་མི་ཤེས་པ་དང༌།
ནང་དུ་འཇམ་མགོན་བླ་མ་དང་མཇལ་བའི་ཚེ་ཡང་སྔར་མཛའ་གཅུགས་ཀྱི་གཉེན་དང་འཕྲད་པ་བཞིན་དུ། ཞལ་མཐོང་བ་ཙམ་གྱིས་སེམས་ལ་དགའ་བ་དང་ཐུགས་བརྩེ་བས་རྗེས་སུ་འཛིན་པ་འབྲལ་མི་ཕོད་པ་ལྟ་བུ་བྱུང༌།
མཚན་ཉལ་བའི་ཉིང་འཁྲུལ་རྨི་ལམ་ན། །རང་དོག་མོའི་གཡང་ལ་ལྷུང་སྙམ་ཚེ། །རྗེ་བླ་མས་སྤྱི་བོའི་གཙུག་ནས་དྲངས། །ཁོང་ཚེ་རབས་ཡོངས་འཛིན་ཡིན་པར་ངེས། །དེ་ནས་སྐྲ་གཅོད་པ་དང་གོས་བསྒྱུར་བ་སོགས་བྱས།
ད་ཁྱོད་རབ་བྱུང་བྱེད་དགོས་ཏེ། མཁན་སློབ་དབུས་གཙང་ན་གྲགས་ཆེ་བ་ཞིག་གི་དྲུང་དུ་བཏང་དགོས་གསུང། བཅུ་བཞི་པ་སྤྲེལ་ལོ་བཤད་གསར་གྱི་གཞུང་འཛིན་དང༌། ས་གཞུང་ངོ་སྤྲོད་སྦྱོར་བ་སོགས་ཀྱི་འགོ་བཙུགས།
སྔར་བཤད་གསར་ལོ་རེ་དགོས་པ་ལ་ཕྱིས་ལོ་ཕྱེད་རེ་དགོས་པ་ཞིག་འདུག་ཀྱང༌། ཤིན་ཏུ་དམ་དོག་ཆེ་བ་འཚེར་ཆ་ཆེ་བ་རང་ནས། བཤད་གསར་འདི་ཐོངས་ན་གཞན་སློབ་གཉེར་ལས་སླ་བ་འདྲ་སྙམ་པ་ཤར།
ལོ་དེའི་དགུན་ཆོས་སྟེང་དུ་བཤད་གསར་བ་ལྔ་བཅུ་སྐོར་བྱུང༌། ངེད་སྔ་ལྡང་བ་ཡིན་པ་ལ། ལས་ཆེན་བཀྲས་བཟང་ཟེར་བ་སོགས་སྒྲོབ་ཆེན་བཞི་འདུག་པ་ལ། ཕྱི་གཞུང༌། ཕྱོགས་ཆོས་དེ་རྗེས་ཁྱབ་པ་ཡི།
།གཏན་ཚིགས་ཞེས་པའི་གཞུང་བསྐྱུར་བྱུང་བས། ཁོ་བོ་ཚད་མ་རྣམ་འགྲེལ་གྱི་སྔ་གཞུང་ཕྱི་གཞུང་ཀུན་ཟིན་ཡོད་ཀྱང༌། སྔ་གཞུང་མ་གཏོགས་གཞན་སྦྲེལ་བ་མེད་མོད། ས་གཞུང་སྦྱོར་བ་སོགས་གྲ་སྐོར་པ་གཞན་གྱི་སྣ་ཆགས་ཙམ་ལ་བརྟེན་ནས་རང་སེམས་གཏད་ཐུབ་འཇིགས་པ་མེད་པར་བདེ་སིམ་མེ་བའི་ངང་ནས་གཞུང་དེ་ཀ་བླངས་ས་

གཞུང་སྦྲེལ་སྦྱོར་འགོད་གཙང་སིང་བ་བྱས་པས། གཞུང་བསྐྱུར་བའི་ཚེ་ལས་ཆེན་རྣམས་གྲེ་སུག་ལིང་ངེ་བ་ལ། ཁོ་བོས་སྦྱོར་འགོད་གྲུབ་མཚམས་ལས་ཆེན་རྣམས་དབུ་གུག་པ་དང༌། ཞལ་འཛུམ་བག་དང་ལྡན་པར་གྱུར་ཏོ།
།དེ་ཡང་འཕྲིན་ལས་ཅུང་ཟད་ཁྱབ་ཆེ་བ་ཙམ་ཡོང་པའི་རྟེན་འབྲེལ་ཡིན་ནམ་སྙམ་ཕྱིས་ཤར་རོ། །དེ་ནས་རང་ལོ་བཅོ་ལྔ་པ་ས་མོ་བྱ་མཉན་ཡོད་བྱ་གཤོངས་བཏབ་ནས་ལོ་དྲུག་ཅུ་སྐོར་གཅིག་སོང་བའི་ཚེ། དབུས་གཙང་ཡོངས་ན་གྲགས་པའི་དཔལ་མཉན་ཡོད་བྱ་རྒོད་གཤོངས་ཞེས་ཡོངས་སུ་གྲགས་པའི་གྲྭ་ས་ཆེན་པོ་དེ་ཉིད་དུ་མཁན་པོའི་མཆོག་ཀུན་མཁྱེན་ལྕགས་ཐང་རབ་འབྱམས་པ་བྱམས་པ་བསོད་ནམས་དཔལ་བཟང་པོ་ཞེས་སྙན་གྲགས་ཕྱོགས་ཀྱི་རྣ་བའི་རྒྱན་དུ་གྱུར་པ་དེས།
ལོ་གྲངས་ཉི་ཤུ་རྩ་བདུན་འཆད་ཉན་མཛད། བློ་གསལ་གྱི་སློབ་བུ་གྲངས་མེད་བསྐྲུན་པར་མཛད་དེ། བསྟན་པའི་བྱ་བ་མཐར་ཕྱིན་པ་མཛད་རྗེས་དགུང་ལོ་དྲུག་ཅུ་རྩ་བཞི་པ་ལ།
པཎ་གྲུབ་བཟང་པོ་བཀྲ་ཤིས་གདན་སར་བསྐོས་པའི་ལོ་འཇམ་དབྱངས་བླ་མས་བདག་ལ་གྲོགས་བསོད་ནམས་དཔལ་འབྱོར་དང༌། དགེ་འདུན་སེང་གེ་ཞེས་བྱ་བ་གཉིས་དང་བཅས་སློབ་གཉེར་ལ་རྫོང་བར་མཛད།
བློ་བདེ་གོང་ཀར་སླེབ་ཙམ་ནས་དགོན་པ་ཁྲ་ཕུང་ངེ་བ་གཡུ་ཐོག་དང་བཅས་པ་ཞིག་མཐོང་བྱུང་བས་བོ་དོང་ཨེ་ཕ་གི་ན་བྱས་པས། གྲོགས་གཉིས་ན་རེ། བོ་དོང་ཨེ་མིན། ཨེ་དང་བྱ་གཤོངས་ལ་ད་དུང་ཐག་རིང་ཟེར།
དེ་ནས་ལ་ཆུང་དེར་སླེབ་ལ་ཁད་དུ་བུད་མེད་གོས་ཁྲ་མོ་གྱོན་པ་ཞིག་དང་ཕྲད། བྱ་གཤོངས་གང་ན་ཡོད་བྱས་པས། ལ་ཆུང་འདིའི་ཕག་ན་ཡོད། མྱུར་དུ་སླེབ་པ་ཡོད་པས་མགྱོགས་སེ་རྒྱུག་ཟེར། དགའ་རུ་ཚོར་བ་བྱུང༌།
དམག་ཟོར་མའི་སྤྲུལ་པ་ཡིན་པ་འདུག་ཟེར་བའི་འུད་བྱས་ཀྱང་ཆོག་པ་ཙམ་འདུག

།དེ་ནས་ལ་འགར་སླེབ་ཙ་ན། ལྕང་ཤོལ་སྨུག་ཐིབ་སེ་བའི་གསེབ་ན་དགོན་པ་ཁྲ་ཕུང་ངེ་བ་གཡུ་ཐོག་དང་བཅས་པ། ཟུར་དྲིལ་སིལ་ཆོམ་མེ་བ་མཐོང་བས། རབ་ཏུ་དགའ་བ་ཆེན་པོ་སྔར་དང་ཆ་འདྲ་བ་བྱུང༌། དེ་ནས་གྲྭ་ཚང་གི་གླིང་དུ་སླེབ་པ་དང༌།
གྲྭ་པ་རྣམས་དགའ་བའི་གླུ་ལེན་བྲོ་འཁྲབ་ཅིང་འདུག ། ཀུན་མཁྱེན་ལྕགས་ཐང་པ་ཆེན་པོ་གླིང་དུ་སྤྱན་དྲངས་བྱུང་བས། རང་ཡང་དད་པ་སྐྱེས་ཤིང་ཀུན་མཁྱེན་ཆེན་པོ་ཐུགས་ཤིན་ཏུ་དགེས།
མིང་ལ་ཅི་ཟེར་གསུང༌། ཀླུ་རྒྱལ་ནོར་བུ་ཟེར་ཞུས་པས་ཅུང་ཟད་ཞལ་འཛུམ་པ་དང་བཅས་པས། ཁྱོད་ཀྱི་མིང་ཟུར་གྱི་ཀླུ་དེ་ཆད་པས་མི་ཡོང་བ་འདུག །ད་ཁྱེད་ཡོན་ཏན་ཆེ་བ་འདོད་དམ། གྲགས་པ་ཆེ་བ་འདོད་གསུང་རང་འདོད་ཞུ་མ་སྤོབས་པ་ལ་ཡོན་ཏན་ཆེ་བ་འདོད་ན་ཀླུ་སྒྲུབ་རྒྱ་མཚོ།
གྲགས་པ་ཆེ་བ་འདོད་ན་ཀླུ་སྒྲུབ་རྒྱལ་མཚན་ཟེར་དགོས་ཏེ། ཡོན་ཏན་ཡོད་ན་གྲགས་པ་ལྷུན་གྲུབ་ཡིན་པས་ཀླུ་སྒྲུབ་རྒྱ་མཚོ་གྱིས་གསུང༌།
དེ་ཡང་འདས་མ་འོངས་སུ་ཀླུའི་མིང་ཅན་ཅིག་ཡིན་པའི་མངོན་མཁྱེན་དུ་འདུག །གསང་བའི་ལུང་བསྟན་ཅིག་ཡིན་ཟེར་བའི་འུད་བྱས་ཀྱང་རྫུན་དུ་མི་འགྲོ་ལས་ཆེ། དེའི་སང་ཉིན་མཁན་པོ་ལྕགས་ཐང་ཆོས་རྗེ།
སློབ་དཔོན་པཎ་ཆེན་བཟང་བཀྲས། ཞུ་བ་པོ་གྲིབ་ཚོད་དང་བཅས་པའི་དགེ་འདུན་གྱི་དབུས་སུ་རབ་ཏུ་བྱུང༌། མིང་མང་ཐོས་ཀླུ་སྒྲུབ་རྒྱ་མཚོ་གྱིས་གསུང༌། དེའི་ནུབ་གཅིག་གི་རྨི་ལམ་ན་ཀུན་མཁྱེན་ཆེན་པོ་ཆོས་ཁྲི་ཆེན་མོའི་སྟེང་ན་བཞུགས།
གྲྭ་པ་རྣམས་བྱིན་ཆོས་གྲྭ་ནས་ལངས་འགྲོ་བ་ཙམ་འདུག །ཁོ་བོ་ལ་ཤོག་གསུང་ཆོས་ཁྲིའི་མདུན་དུ་ཕྱིན་པས། ཞབས་ཆེན་མོ་འཇད་དེ་བ་དེ་སྤྱི་བོར་བཞག
།དེའི་སྟེང་དུ་ཆོས་འཆད་འཕྲོའི་བསེག་ཀ་ལི་ཆེན་མོ་བཞག་ནས་སྨོན་ལམ་མང་པོ་འདེབས་པ་གནང་གིན་འདུག །ཁོ་བོ་དགའ་སྤྲོ་དང་དད་པས་མཆི་མ་མང་པོ་ཤོར། ད་ཁྱེད་ལོ་བཅུ་གཉིས་ལས་སྡོད་ལོང་མི་འདུག་གོ་གསུང་

དེ་ནས་བདག་གང་དུ་འགྲོ་བ་གདའ་ཞུས་པས། དེ་ནས་གང་དུ་འགྲོ་ང་ལ་རྒྱུས་མེད་དོ་གསུང་གིན་འདུག །གཉིད་སད་ནས་བརྟགས་པས་ཕྱིས་གདན་སའི་རྟེན་འབྲེལ་སྒྲིགས་པ་ཡིན་ནམ་སྙམ། མ་འོངས་པ་ན་གདན་སའི་ལུང་བསྟན་ཡིན་ཟེར་བའི་འུད་བྱས་ཀྱང་ཆོག་པ་ཙམ་འདུག
།ཁོ་བོ་བྱ་གཤོངས་སུ་སློབ་གཉེར་ལ་ནི་ལོ་ཧྲིལ་བོ་བརྒྱད་དགུ་ཙམ་ལས་མ་བསྡད། གདན་སར་ཁྱི་ལོ་ནས་ཁྱི་ལོའི་བར་ལོ་ངོ་བཅུ་གསུམ། ཧྲིལ་པོ་བཅུ་གཉིས་སོང་འདུག་པས།
ལོ་བཅུ་གཉིས་ལས་སྡོད་དབང་མི་འདུག་གསུང་བ་དེ། དེ་ཙམ་ལྷག་པ་གདན་སར་བསྡད་ན་མི་ཡོང་བའི་རྟེན་འབྲེལ་ཞིག་གཟིགས་པ་ཡིན་པར་ངེས་སོ། །དབུས་གཙང་ཡོངས་གྲགས་མཁས་པའི་གྲྭ་ས་ཆེར།
།ལོ་སྐོར་གཅིག་ཏུ་ལེགས་བཤད་འདོམས་པའི་ཁུར། །དེ་ཙམ་གྱིས་ཀྱང་བློ་གསལ་མིག་འབྱེད་པའི། །མ་འོངས་ལུང་བསྟན་ཡིན་སྙམ་ངེས་པ་རྙེད། །དེ་ནས་དགུན་ཆོས་དང་པོ་གྲོལ་བ་ཚུན་བསྡད། སླར་ངམ་རིང་དགུན་ཆོས་ལ་སླེབ།
ཁྱི་ལོ་དེ་ལ་ཀུན་མཁྱེན་ཆེན་པོ་ངམ་རིང་མཁན་པོར་གདན་ཕེབས། ཁོ་བོ་དང་ནག་ཚང་བརྒྱ་ཕྲུག་ཀུན་བཀྲས་གཉིས་ཚོགས་ཆེན་དུ་རིགས་ལུང་ལ་སླང༌། ཀུན་མཁྱེན་ཆེན་པོ་ཐུགས་དགྱེས་ཏེ།
དེ་འཕྲལ་ཤོག་གསུང་ཁོང་སྤོབས་པ་མཐོ་སྟེ་ཁྱེད་ཡོན་ཏན་ཆེ་བ་འདུག་གོ་གསུང༌། རང་ལོ་བཅུ་བདུན་པ་ཕག་ལོ་ཀུན་མཁྱེན་ཆེན་པོ་ལ་གསར་ལུང་བས་སྦྱིན་བདག་བྱས་ཏེ། དཔྱིད་ཆོས་ཆེན་མོ་བཏེག །དེའི་དུས་ཆོས་རྗེ་ཆོས་དཔལ་མགོན་པོའི་ཚོ་འོག་ལ་ཁོ་བོ་ཡང་ཡོད་པས།
དམ་བཅའ་འཇོག་གིན་ཡོད་པ་ལ་ཀུན་མཁྱེན་ཆེན་པོ་ཚོ་རྣམས་ལ་ཞབས་སྐོར་དང་གཟིགས་རྟོག་གནང་བའི་ཚེ། གསེར་དཔོན་གྱི་ཆོས་མཛད་དེ། ད་ལྟ་ནས་དགེ་བཤེས་ཆེན་པོར་གྱུར་འདུག་ཅེས་གསུང་ཟེར་རོ།
།ངེད་

ཆོས་གླིང་པ་འགའ་དང་བཅས་པ་ལ་བཀའ་གདམས་ལྷ་བཞིའི་རྗེས་གནང་མཛད། ཁྱེད་ལ་འཇམ་དབྱངས་ཀྱི་སྐུ་ཞིག་སྟེར་བར་བྱས་པ་དེ་འདི་ཡིན་གསུངས་ནས། འཇམ་དབྱངས་ཀྱི་སྐུ་ལེགས་པོ་ཞིག་གནང༌། བྱ་གཤོངས་སུ་ཁྱེད་འཇམ་དབྱངས་ཀྱི་སྐུ་དང༌།
སྤྱན་རས་གཟིགས་ཀྱི་སྐུ་གཉིས་གང་འདམ་གསུངས། སྤྱན་རས་གཟིགས་འདམ་ཞུས། ཕྱིས་འཇམ་དབྱངས་གནང་པས་དེ་དུས་འཇམ་དབྱངས་འདམ་ཟེར་དགོས་རྒྱུར་སྣང༌། ལན་ཅིག་ཁྱེད་ལ་ལྕགས་ཐང་རབ་འབྱམས་པའི་སྐུ་ཞིག་བྱིན་གྱིས་གསུངས་ནས།
རྗེ་རང་གི་སྐུ་འདྲ་གོས་ཐང་ཞིག་གནང༌། ནང་གཅིག་ཁོ་བོ་ཐོ་རངས་ཀྱི་རྨི་ལམ་ན་ཤར་ཕྱོགས་ནས་ཉི་མ་ཡུད་ཀྱིས་ཡོང་གིན་འདུག་པ་དེ་ཟླ་བ་ལ་ཐིམ་སོང༌།
ཉི་ཟླ་འདྲེས་པ་དེས་སྣང་བ་གསལ་དུ་འགྲོའམ་སྙམ་པ་ལ་ཅུང་མི་གསལ་དུ་སོང༌། སྐར་མ་ཁྲ་ཆིལ་མཐོང་བ་ཙམ་བྱུང༌། འཇམ་མགོན་བླ་མ་ལ་ཞུས་པས་བསྟན་འཛིན་གྱི་སྐྱེས་བུ་ལ་ལོད་པར་འདུག་གསུངས་ཏེ།
བྱི་བའི་ལོ་ཀུན་མཁྱེན་ལྕགས་ཐང་པ་ཆེན་པོ་དག་པའི་ཞིང་དུ་གཤེགས་པ་དེ་ལ་ལྟ་བར་འདུག །དེའི་ཚེ་རང་ལོ་བཅོ་བརྒྱད་པ་ཡིན། རང་ལོ་ཉི་ཤུ་ལོན་གྱི་བར་དུ་འཇམ་མགོན་བླ་མས་ཆོས་གླིང་དུ་ལེགས་བཤད་ཀྱི་ཆོས་ཆར་འབེབས་པའི་བདུད་རྩི་མྱངས།
རྣམ་རིགས་ལ་གཙོ་བོར་སྦྱངས། རྣམ་འགྲེལ་ལེའུ་བཞི་ལ་ཟིན་བྲིས་ཀྱི་ཤོག་བུ་ཕྱེད་གསུམ་བརྒྱ་ཙམ་ཡོད། འཇམ་མགོན་བླ་མ་ཤིན་ཏུ་མཉེས་ཏེ། ཁྱེད་ལ་དུས་གསུམ་ཁེགས་པའི་ཡོན་ཏན་ཞིག་ཡོང་བ་འདུག་གསུང༌།
དེ་སྐབས་ཤིག་ཆོས་རྒྱལ་ནམ་མཁའ་ཚེ་དབང་རྡོ་རྗེས། བྱམས་ཆོས་སྡེ་ལྔ་འཛིན་སྦྱོང་གི་འགོ་བཙུགས། བྱམས་ཆོས་པ་སུམ་བརྒྱ་ཙམ་དཔལ་ལྡན་ས་སྐྱར་བྱམས་ཆོས་ཀྱི་གྲ་སྐོར་ལ་བཏང༌།
དེའི་ཟླ་ལ་བདག་ཀྱང་ཡོད། ཞག་ཉི་ཤུ་རྩ་ལྔ་ལ་བྱམས་ཆོས་ལྔ་

ཟིན་ཀྱང༌། བྱང་བ་དཀར་སེ་བྱུང་བས། སྒྲུབ་ལུང་ཟེར་བའི་དབེན་གནས་ཤིན་ཏུ་བྱམས་ཆོས་ལྔ་སྦྱོང་དར་ལ་མཚམས་བྱས། སྔར་འབྲོག་ཕྲུག་གི་ཚེ་ཤ་དམར་པོ་མང་པོ་མཐོང་བས་རྐྱེན་བྱས་འཇིགས་སྐྲག་གི་བརྒྱལ་འགྲོ་བ་ལྟ་བུ་དང༌།
བརྗོད་མི་ཤེས་པའི་ཉམས་སྣང་སྣ་ཚོགས་འཆར་བ་ཞིག་ཡོད་པ་ལ། འབྲོག་པ་རྣམས་ཀྱི་ཤ་དམར་པོ་ནང་ལ་ཁུར་ཡོངས་ཙ་ན་ངེད་ལ་སྦེད་དགོས་པ་ཞིག་ཡོད་ཟེར། མཚམས་ཀྱི་སྐབས་དེ་ནས་གཉིད་ཀྱི་རྨི་ལམ་ན་སྔར་གྱི་སྣང་བ་དེ་འདྲ་ཤར་བ་ལ་འཇིགས་པའི་སྣང་བ་མེད་པར་བདེ་ཆམ་འགྲོ་བ་དང༌།
དག་མ་དག་གི་ཡུལ་སྣང་ལྟ་བའི་འདུན་པས། དགའ་ལྡན་དུ་བྱམས་མགོན་མཇལ་བ་ལ་འགྲོ་སྙམ་ཙ་ན་སྟེང་ཕྱོགས་ལ་ལིང་ལིང་འཕུར།
ལྟེ་འོག་ནས་རྩའི་སྦུབས་ནས་རླུང་ཧུ་རུ་རུ་ཞུགས། སྤྱི་གཙུག་ཏུ་སླེབ་པ་དང༌། རྣམ་ཤེས་མཐོན་འགྲོ་བ་སྙམ་བྱེད་པ་དང་སྤྱི་གཙུག་ཏུ་རླུང་ཁྱིལ་ལི་ལི་ཅུང་ཟད་འཁྱིལ་ནས་ཉམས་སད་ཡོང་བ་དེ་འདྲ་བྱུང༌།
དེ་མན་རྨི་ལམ་དུ་ཉམས་སྣང་དེ་འདྲ་རྒྱུན་ཆགས་ལ་ཡོང་བ་ཞིག་བྱུང༌། རྨི་ལམ་ཉིང་འཁྲུལ་དག་པའི་འོད་གསལ་དང༌། དག་དང་མ་དག་ཡུལ་སྣང་ལྟ་བ་སོགས། །སྔོན་གྱི་ལས་འཕྲོ་སད་པ་ལས་བྱུང་ལྟར།
།རྟེན་འབྲེལ་སྒྱུ་མའི་རོལ་རྩེད་ངོ་མཚར་གནས། །ཡང་དེ་ལྟ་བུའི་སྐབས་ཤིག་ན། གྲོགས་བཙུན་ཆུང་དྲུང་སྐྱབས་ཟེར་བ་ཞིག་དང་གཉེས་ཆོས་གླིང་དགོན་པའི་ལྟག་རི་སྒང་ཞིག་ཏུ། སློབ་གཉེར་བྱེད་ས་བྲག་ཕུག་བྲུས་པས་རེ་ཞིག་ནས་གླེགས་བམ་ཆུང་ངུ་ཞིག་ཐོན་བྱུང་བས།
གྲོགས་དེ་ན་རེ། འདི་ཁྱེད་ཀྱི་ཡིན་ཟེར་བས། ངས་ཀྱང་ཡིན་བྱས་བླངས་ནས་བལྟས་པས་བིརྺ་པ་དང་གོང་མ་ལྔའི་བསྟོད་པ་པར་མ་ཁྲ་གསལ་ལེ་འདུག་པས།
རྗེ་བཙུན་གོང་མའི་བྱིན་རླབས་འཇུག་པའི་རྟེན་འབྲེལ་གྱི་ཐོག་མ་ཡིན་སྙམ་སེམས་དགའ་བ་ཚད་མེད་པ་སྐྱེས་སོ། །རང་བྱུང་བྲག་ཕུག་

བྲུས་ཚེ་གོང་མ་ལྔའི། །གསུང་རབ་གླེགས་བམ་ཡིད་བཟང་གིས་བྱིན་བཞིན། །ལག་ཏུ་བབས་ཚེ་ས་སྐྱའི་བསྟན་པ་ལ། །བྱ་བ་གྱིས་ཞེས་ལུང་བསྟན་ཡིན་ནམ་སྙམ། །ཡང་ལོ་བཅུ་བདུན་པའི་སྐབས་ཤིག །ཁོ་བོ་ཆོས་འཁོར་གླིང་གི་བྲང་ཁང་བདེ་ལྡན་ཟེར་བ་ཞིག་ན་ཉལ་བའི་དུས་ཤིག་ན་ཐོ་རངས་ཚེ་ན།
ངེད་རང་གི་མ་མ་ཨྱོན་བཟང་མོ་ཟེར་བ་ཞིག་ཡོད་པ་དེ་ཡིན་ནོ་སྙམ་པའི་བུད་མེད་སྨུག་འཇོལ་ལེ་བ་ཞིག་བྱུང་ནས། ངེད་ཤཱཀྱ་ཐུབ་པ་དང་རྒྱུན་དུ་མཇལ་གྱི་ཡོད་ནའང་ཁྱེད་ལ་སྔར་མ་བསྟན།
ད་ལྟོས་ཤིག་ཟེར་བས་མདུན་གྱི་ནམ་མཁར་འཇའ་གུར་གྱི་དཀྱིལ་ན་བསྟན་པའི་གཙོ་བོ་སྐུ་གསེར་གཙོ་མ་ལྟ་བུ་ཞབས་རྡོ་རྗེ་སྐྱིལ་ཀྲུང༌།
ཕྱག་ས་གནོན་མཉམ་གཞག་མཛད་པ། ཞལ་འཛུམ་བག་དང་ལྡན་པ། སྐུ་བདོས་བཅས་མ་ཡིན་པར་ནམ་མཁའ་ལ་འཇའ་ཤར་བ་ལྟ་བུ་འོད་ཟེར་སེར་པོ་འཕྲོ་བ་འོད་ཀྱི་གུར་ཁང་ནང་དུ་ལམ་མེར་མཐོང་བས། ཡིད་དགའ་བ་སྤྲོ་བ་དཔག་ཏུ་མེད་པ་སྐྱེས།
ཕྱག་འཚལ་གསོལ་བ་བཏབ་པའི་སྣང་བ་ཤར་བ་ཞིག་བྱུང༌། དེ་སངས་ཙ་ན་སྔས་མགོ་མཆི་མས་བངས་འདུག་པ་ཞིག་མཐོང༌། དེ་ཚེ་སྟོན་མཆོག་ཟས་གཙང་སྲས་པོ་དེས་ཚེ་རབས་ཐོག་མ་ནས་རྗེས་སུ་བཟུང་ཞིང་སླར་ཡང་བྱིན་གྱིས་རློབ་པའི་ངོ་མཚར་གྱི་རྟགས་ཡིན་ནམ་སྙམ་པ་ཤར།
མཁའ་ལ་འཇའ་བཞིན་ཟས་གཙང་སྲས་ཀྱི་སྐུ། །མངོན་སུམ་མཐོང་ཚེ་གཟུང་འཛིན་འཁྲུལ་སྣང་ནུབ། །གློ་བུར་དྲི་བྲལ་ཆོས་དབྱིངས་ཟླ་ཚེས་གཟུགས།
།གསར་དུ་མཐོང་སྙམ་རང་སྣང་མཐོལ་ལོ་བཤགས། །དེ་ནས་འཇམ་མགོན་བླ་མ་དགུང་ལོ་སོ་བརྒྱད་པ་སྟག་ལོ་མཉན་ཡོད་བྱ་རྒོད་གཤོངས་ཀྱི་གདན་སེང་གེའི་ཁྲི་ལ་ཞབས་སེན་བཀོད། བྱ་ལོའི་བར་ལོ་གྲངས་བརྒྱད་དུ་རྒྱན་དྲུག་མཆོག་གཉིས་ཀྱི་གཞུང་ལུགས་ཆེན་པོ་ལ་ལེགས་བཤད་སྤེལ་བའི་ཚེ་བདག་གིས་ཀྱང་གསུང་གི་བདུད་རྩི་

མྱངས། སྔར་ཆོས་གླིང་དུ་ཕར་ཕྱིན་གྱི་སྒྲིགས་སོག་ཙམ་བྱས་ཀྱང༌། ཟུར་བཀོར་བཞི་ལ་དམིགས་རྣམས་འཆར་བ་དཀའ་སེ་བྱུང༌། བྱ་གཤོངས་པ་རང་གི་ལུགས་ལ། ཕར་ཕྱིན་གྱི་གཞུང་ཤིང་ཤེས་ཀྱང་ཟུར་བཀོལ་མི་ཤེས་ན།
ཕར་ཕྱིན་མི་ཤེས་པའི་གྲངས་སུ་འདྲེན་པ་ཞིག་འདུག་པས། ཟུར་བཀོལ་ལ་ལྟ་རྟོག་ནན་ཏན་བྱས་པས། ཟུར་བཀོལ་བཞི་སོགས་ཀྱི་གནད་ཕྱིན་ཅི་མ་ལོག་པར་ཁོང་དུ་ཆུད། ཟུར་བཀོལ་མངོན་པའི་ཁྲི་ལ་བཞུགས་ཟེར་བ་ཡིན་པས།
མངོན་པ་གོང་འོག་དང༌། ཤེར་ཕྱིན་ཐུན་མོང་མ་ཡིན་པའི་དམིགས་རྣམས་གསལ་པོར་ཕྱེད། གཞན་ཟུར་བཀོལ་ཤེས་ཟེར་ཁེངས་པ་བྱེད་པ་རྣམས་ཀྱང་ཕྱོགས་རེ་ཙམ་ལ་སྤུ་ཁེངས་ཡིན་པ་འདྲ་སྙམ་པ་ཤར།
སྐབས་དེར་ཁོ་བོ་ནི་ཤིང་རྟའི་སྲོལ་འབྱེད་གཉིས་ཀྱི་གཞུང་ལུགས་ལ་ཤེས་འདོད་ཆེན་པོ་ཡོད་ཀྱང༌། མངོན་པ་མཛོད་དང་འདུལ་བ་འདི་ཚོ། ཐེག་དམན་གྱི་ཆོས་སྐད་དུ་འདུག་པས་མཁོ་བྱེད་ཆེ་རྒྱུ་རང་མེད་བ་འདྲ་སྙམ་པ་ཞིག་བྱུང༌།
ཁྱད་པར་སྔར་ཆོས་གླིང་སློབ་དཔོན་པ། མཁས་པ་ཆེན་པོ་དགེ་འདུན་རྒྱ་འཚོ་ཞེས་པ་ཕར་ཚད་གཉིས་ལ་སྟོན་བཟངས་སུ་བྱེད་ཅིང༌། གཞན་སྟོང་ཕྱོགས་ལ་ཐུགས་ཡུས་པོ་གནང་བ་ཞིག་ལ།
བྱམས་ཆོས་ཀྱི་གཞུང་ཊཱིཀ་མང་དུ་ཉན་ཞིང༌། གཡས་རུ་བྱང་གི་ཆོས་རྒྱལ་ནམ་མཁའ་ཚེ་དབང་རྡོ་རྗེ་ཡང་གཞན་སྟོང་གི་བདག་པོར་བྱེད་པས་དེ་རྣམས་ཀྱི་བློས་སྣ་ཁྲིད་ནས། གཞན་སྟོང་ཕྱོགས་ལ་ཤིན་ཏུ་དད་མོས་ཆེ་བ་ཞིག་བྱུང༌།
བྱ་གཤོངས་བླ་བྲང་ན་བཞུགས་པའི་མདོ་སྡེ་དེ་རྣམས་ཞིབ་པར་ལྟས་ཀྱང་གཞན་སྟོང་དང༌། བྱམས་ཆོས་ཀྱི་གསལ་བྱེད་དུ་གང་འགྲོའི་ལུང་ཚོལ་བ་དང༌། ཡི་གེར་འདྲི་བ་སོགས་ཁོ་ན་བྱས།
ཀླུ་སྒྲུབ་ཕྱོགས་ལ་ཤིན་ཏུ་མོས་ཀྱང་ཀླུ་སྒྲུབ་ཀྱི་དགོངས་པའང་གཞན་སྟོང་དུ་གནས་སྙམ་པ་རློམ་ཚོད་ཀྱིས་དཀྲུགས་ནས། ཀླུ་སྒྲུབ་ལུགས་

ཀྱི་ལྟ་བ་ཐུན་མོང་མ་ཡིན་པ་ལ་ངེས་པ་གཏན་ནས་མ་རྙེད་པར་ལམ་མེ་ཞིག་ལས་མ་བྱུང༌། ཁོ་བོ་ཅག་བཟའ་བཏུང་དང༌། ཆོས་སྤྱོད་སོགས་སྐབས་གང་དུའང་གཞུང་ལུགས་ཀྱི་དོན་ལ་ཐོས་བསམ་གྱི་རྟོག་དཔྱོད་རྒྱུན་མ་ཆད་པར་ཡོང་བ་ཞིག་ཡོད་པས།
ངམ་རིང་ཆོས་སྡེར་འཚོག་པའི་སྐབས་ཤིག་གུང་གྲལ་དུ་ཇ་འཐུང་བའི་སྐབས་བསམ་མནོ་གཏོང་གིན་ཡོད་ཙ་ན། ཡོད་སྙམ་པ་རྟག་ལྟ་དང༌། མེད་སྙམ་པ་ཆད་ལྟ་ཡིན་ཟེར་བ་སོགས་ཀྱི་ཡོམ་ཡོམ་དེ་འདྲ་མ་ཡིན་པར་ཀླུ་སྒྲུབ་གཞུང་ནས་བཤད་པའི་རྟག་ཆད་ཀྱི་ལྟ་བ་དང༌།
རྟག་ཆད་ཀྱི་ལྟ་བ་ལས་གྲོལ་བའི་མཐའ་དང་མཐར་འཛིན་འགོག་ཚུལ་ལ་ངེས་པ་གཏིང་ནས་རྙེད་པ་བྱུང༌། ཐོགས་མེད་ཀྱི་དགོངས་པ་དང་སྦྱར་ན།
གཞན་སྟོང་ཡིན་བྱས་ཀྱང་ཆོག་པ་ཙམ་འདུག་ཀྱང༌། ཀླུ་སྒྲུབ་ལུགས་ཀྱི་གཞུང་ལུགས་ལ་བསམ་གཞྀག་བཅུག་པས་ཀླུ་སྒྲུབ་ལུགས་ལ་བདེན་གྲུབ་ཁས་བླངས་ན། རྟག་ཆད་ཀྱི་ལྟ་བའི་རྩ་བ་རང་དུ་གོ་ནས་སྔར་རང་གི་ལྟ་ཞེན་ཝལ་ཝལ་ཐམས་ཅད་ཆུ་བུར་བཞིན་དུ་ཞིག་ནས་མཐའ་བྲལ་དབུ་མའི་ལྟ་བ་ལ་འཕྲོག་མེད་ཀྱི་ངེས་པ་རྙེད་པ་དེ་མན་ཆད་ནས་བྱུང༌།
སྤྱིར་སྲོལ་འབྱེད་རྣམ་གཉིས་ཀྱང་གཅིག་གིས་ཅིག་ཤོས་ལྟ་བ་ལ་སྐུར་པ་འདེབས་པ་ཁོ་ན་བྱུང་འདུག་པས།
རྗེས་འཇུག་མཁས་པ་རྣམས་ཀྱང་དབུ་ཅུང་ཟད་འཁོར། ཆལ་ཆོལ་མང་དུ་སྨྲ་བ་དང་བྱམས་ཆོས་ལྔ་ཀའི་ལྟ་བ་སེམས་ཙམ་དུ་གནས་ཟེར་བ་དང༌། དབུ་མ་རང་སྟོང་དུ་གནས་ཟེར་བ་དང༌།
རྒྱན་དང་རྒྱུད་བླའི་དགོངས་པ་དབུ་མ་ཐལ་འགྱུར་དུ་གནས་ཟེར་བ་དང༌། ཕལ་མོ་ཆེ་དག་བྱམས་ཆོས་ཐོག་མཐའ་གཉིས་དབུ་མ་རང་སྟོང་དང༌། བར་པ་གསུམ་སེམས་ཙམ་དུ་གནས་ཟེར་བ་སོགས་ཅལ་ཅོལ་དང་འར་འུར་མང་དུ་སྒྲོགས་པ་ཞིག་འདུག་ཀྱང༌།
ཁོ་བོའི་རྣམ་དཔྱོད་ཀྱིས་གཞིགས་པས་རྒྱུད་བླ་མའི་དགོངས་པ་ཡང་སེམས་

ཙམ་དུ་གནས་པར་མཐོང་ནས། སྒྲུབ་བྱེད་ལུང་རིགས་འཇམ་མགོན་བླ་མའི་རྟོགས་བརྗོད་དཔལ་གྱི་འཁྲི་ཤིང་དང༌། ཀླུ་སྒྲུབ་སྟོད་འགྲེལ་དུ་གསལ་བར་བཀོད་ཟིན་པ་དེ་ཡིན་ནོ། །འདི་ལ་རྣམ་དཔྱོད་དང་བྲལ་ཞིང་ཐུགས་གཟུ་བོར་མི་གནས་པ་དག་གི་དཔྱོད་ཡུལ་མིན་པས་སྨྲ་བ་སྐྱུངས་ན་རང་བཞིན་བཟང་མདོག་རྣམ་པ་ཡིན་ལ།
རྒྱན་དང་རྒྱུད་བླ་ཐལ་འགྱུར་ལུགས་སུ་བསྲེ་བ་ནི། སྲོལ་འབྱེད་སོ་སོའི་དགོངས་དོན་སོ་སོར་འབྱེད་མ་ཤེས་པར་རྣམ་དཔྱོད་ཕྱང་མོ་ཡུག་ཏུ་ཤོར་བ་ལ་མཆོར་ཆས་སུ་ངོམ་པ་ཙམ་དུ་སྣང་སྟེ།
ཁོ་བོས་དཔལ་གྱི་འཁྲི་ཤིང་དུ་རྣམ་དབྱེ་ཕྱེ་ཟིན་པ་ལ་གཟིགས་ཤིག །ཆོས་རྒྱན་དྲུག་གི་གཞུང་ལ་སྦྱོང་དར་བྱས།
།ཁོང་པཎ་གྲུབ་ཚོའི་དགོངས་དོན་མ་འདྲེས་ཕྱེད། །རང་ཐོས་བསམ་བྱས་པ་དོན་ཡོད་བྱུང༌། །ང་སྒོམ་ཞིག་བྱེད་སྙམ་སྙིང་ལ་གཅགས། །དེ་སྐབས་ཤིག་འཇམ་མགོན་བླ་མས། ཁྱོད་འདུལ་མཛོད་ལ་རྩོལ་བ་ཞན་པར་འདུག་ཀྱང་དེ་ལྟར་བྱས་པས་མི་ཡོང་པས།
འདི་གཉིས་ལ་ཐོས་བསམ་རུས་ཐོན་པ་ཞིག་གྱིས་གསུང་གསོལ་ཇ་དང་གཟན་ལེགས་པ་ཞིག་གནང༌། དེ་ཕྱིན་ཆད་འདུལ་མཛོད་ཀྱི་གཞུང་བཟུང་འདུལ་བ་རྒྱ་ཆེར་འགྲེལ་དང༌།
མཛོད་རང་འགྲེལ་འགྲེལ་བཤད་དང་བཅས་པ་ལེགས་པར་ལྟས། འགྲེལ་པ་མཁོ་ཆེ་བ་འདྲ་བཟུང་ཐོས་བསམ་ཕུལ་ཕྱིན་བྱས་པས་ཕྱིས་འདུལ་མཛོད་གཉིས་ལ་རྣམ་དབྱེ་ལེགས་པར་ཤར། ཁྱད་པར་མཛོད་རྩ་འགྲེལ་ལ་ཐག་ཆོད་ཀྱི་སྤོབས་པ་རྙོག་པ་མེད་པ་ཤར་བ་ཡིན་ནོ།
།ཡང་གདོང་དགའ་ནས་ཆོས་མཛད་སྤེ་གསར་པ་ཟེར་བ་རྣམ་དཔྱོད་ཀྱི་ཤེས་རབ་དང་སྤོབས་པ་བཟང་ཐག་ཆོད་པ་ཞིག་ཡོད་པ་དེས། ཁོ་བོ་ལ་སྙན་ངག་ལེགས་ལེགས་མང་པོ་དང༌།
རིགས་གཏེར་གྱི། ལྡོག་འགོག་ཆོས་རྟགས་ཕྱགས་གཉིས་ཀྱི། །རྩོད་པ་བཞི་ཡི་གཞན་ལན་

འཁྲུལ། །ཞེས་པའི་གཞུང་འདིའི་རྩོད་པ་བཞི་ངོས་འཛིན་དང༌། གཞན་ལན་འཁྲུལ་ཚུལ་དང༌། རང་ལན་འདེབས་པ་ཇི་ལྟར་བྱེད་ཅེས་པའི་དྲི་བ་ལེགས་པོ་ཞིག་བསྐུར་བྱུང་བས། ཁོ་བོས་ཀྱང་སྙན་ངག་བློ་ལ་གང་ཤར་དང་དྲི་ལན་བློ་ནུས་གང་ཡོད་བྱས་བསྐུར་བས་སྤེ་གསར་བ་ཤིན་ཏུ་མགུ་ནས་ཁྱེད་ཀྱི་འདི་ལེགས་བཤད་རང་དུ་འདུག་ཅིང༌།
སྔར་རང་གི་གསུང་སོ་སོ་ལ་ཅུང་ཟད་འགལ་འདུ་འདུག་སྙམ་པའི་གནད་འགག་མ་གོ་བའི་དོགས་པ་མང་པོ་ལ།
མ་གོ་བ་བརྒྱ་རྩ་ཟེར་བའི་བསྟན་བཅོས་ཆུང་ཆུང་མང་དག་བརྩམས་ཡོད་པ་ལ་ཡང༌། ཁྱེད་ཀྱི་དེ་མ་གོ་བ་བརྒྱ་རྩ་རུ་མི་འདུག །ལེགས་བཤད་བརྒྱ་རྩ་རང་དུ་འདུག་གོ་ཟེར་བྱུང༌། དེ་ནས་ཁོ་བོས་ཀྱང༌།
རང་གིས་མི་ཤེས་འདྲི་ན་ཧ་ཅང་ཐལ། །རང་གི་ཤེས་བཞིན་འདྲི་ན་གཞན་ལ་བརྙས། །ཐེ་ཚོམ་ཉེ་བར་ཞི་བའི་ལོག་རྟོག་འགའ། །བློ་གསལ་ཁྱོད་ལ་འདྲི་ཡི་ལན་སྨོས་ཤིག །ཅེས་སོགས་དྲི་བ་མང་པོ་བྱས།
དེ་ནས་བཟུང་སྟེ་རྩམ་རྩོམ་ལ་ཤིན་ཏུ་འཇུག་པ་དང༌། རྩོད་པ་ཡང་གཞན་ལ་ཁྱད་གསོད་དང༌། སུན་འབྱིན་གྱི་སྤོབས་པ་ཧ་ཅང་མཐོ་བ་མེད་ཀྱང་འཇིགས་པ་དང་ཞུམ་པ་མི་དགོས་པར་རང་གཞན་གྲུབ་མཐའི་གནད་ཁོང་དུ་ཆུད་པས།
རང་གི་ཁས་བླངས་ཚུགས་ཐུབ་པ་དང༌། གཞན་གྱི་ཁས་བླངས་འགོག་པའི་གནད་ཕྱིན་ཅི་མ་ལོག་པར་ཟིན་པས། རྩོད་ཟླ་ཐུགས་གཟུ་བོར་གནས་པ་རྣམས་ཀྱང་ཁྱེད་དང་བགྲོ་གླེང་བྱས་པས་བློ་སྐྱེད་མི་ཡོང་བ་མི་སྲིད་པ་འདུག་ཟེར་བ་ཁོ་ན་བྱུང༌།
དེ་དུས་ཆོས་འཆད་འདོད་ཀྱི་བསམ་པ་ཡེ་མེད་པར་གསུང་རབ་ཀྱི་དོན་ལ་ཐོས་བསམ་གྱི་གོ་བ་ཕྱིན་ཅི་མ་ལོག་པ་ཆགས་ཕྱིན། རང་གི་ཁུ་བོ་རྣམས་ཀྱང་བཀའ་བརྒྱུད་ཀྱི་ཉམས་ལེན་པ་ཁོ་ན་ཡིན་པས།
འཆི་བ་ལ་འཚེར་མེད་ཀྱི་བཀའ་བརྒྱུད་ཀྱི་གྲར་ཞུགས་པའི་སྒོམ་རྣམ་དག་ཅིག་བྱེད་སྙམ་པ་དེ་ག་རྒྱུན་ཆགས་

ལ་ཡོད། འོན་ཀྱང་རང་གཞོན་ནུ་ནས་ས་པཎྜི་ཏའི་མཚན་ཐོས་པ་ཙམ་གྱིས་བ་སྤུ་གཡོ་བའི་དགའ་སྤྲོ་བྱུང་བ་དང། སློབ་གཉེར་གྱི་ཚེ་ཡང་ཐོ་རངས་སྔ་མོ་ནས་བཤར་སྦྱངས་བྱས། ནམ་ལངས་ལ་ཁད་ལ་གཉིད་ཅུང་ཟད་ལོག་པ་ན་ཡང་རྨི་ལམ་རང་ཟིན་ལ་འབྱུང་ཞིང༌།
རྨི་ལམ་དྲན་པ་གསུམ་གྱི་ནང་ཚན་བླ་མ་དྲན་པའི་ཐོག་མར་ས་པཎ་ཆེན་དྲན་པ་འབྱུང་ཞིང༌། ཤར་མངོན་དགར་ས་པཎ་མཇལ་བ་ལ་འགྲོ་སྙམ་པའི་ཡུལ་སྣང་འཆར་བ་ཞིག་རྒྱུན་ཆགས་ལ་ཡོང་གིན་ཡོད་པས།
བྱ་གཤོངས་ལ་ཡོང་གོང་ཆོས་རྒྱལ་མ་དང༌། སྒྲོལ་མ་སྟོན་ཞིང་གྲོགས་མེད་པ་དང༌། གྲོགས་བཅས་ཀྱི་སྒོ་ནས་སློབ་གཉེར་ཤ་སྟག་བྱེད་པ་དང༌། སྒོམ་ཤ་སྟག་བྱེད་པ་གང་དགའ་ཞེས་བརྟག་པ་ལན་གསུམ་ཙམ་བྱས་འདུག་ཀྱང༌།
སློབ་གཉེར་ཁོ་ན་བཟང་བའི་ལུང་བསྟན་བྱུང་འདུག་གོ །འཆད་རྩོད་རྩོམ་ལ་བློ་གྲོས་མི་ཞན་ཀྱང༌། །མི་རྟག་འཆི་བ་དྲན་པས་རྒྱུད་བསྐུལ་ནས། དབེན་པའི་རི་ཁྲོད་འགྲིམ་པར་ཤ་ཆགས་ཀྱང༌།
།ཐོས་བསམ་ཆོས་གྲར་འཁོར་འདི་མཁའ་འགྲོའི་ལུང༌། །རང་ལོ་ཉེར་དྲུག་པ་སྦྲེལ་ལོ་ངེད་དཔོན་སློབ་གཉིས་ཆར་གྱིས་རི་ཁྲོད་ཆེན་པོ་ཇོ་ནང་དུ་འཇམ་མགོན་ཀུན་དགའ་གྲོལ་མཆོག་དྲུང་དུ་བཀའ་ཆོས་ཞུ་བར་ཕེབས་པ་ཐོ་རངས་གནས་ཚང་ན་ཡོང་བའི་ཚེ་མི་མང་པོ་ངུ་ཚི་ཐེག་པ་འདུག
།མི་གཅེས་ཤི་བ་ཡིན་སྙམ་སེམས་སྐྱོ་བ་ཞིག་བྱུང༌། ཇོ་ནང་པ་རང་གི་ཆོས་ལུགས་སྦྱོར་དྲུག་ཉམས་འུར་གྱི་ལུགས་དེ་ཡིན་ཟེར་བར་འདུག
།དེ་ནས་སྨིན་དྲུག་ཟླ་བའི་ཡར་ངོའི་ཚེས་བརྒྱད་ལ་རྗེ་བཙུན་དམ་པས་དབང་བརྒྱའི་གཙོ་བོ་འཁོར་ལོ་བདེ་མཆོག་ནག་པོ་ལུགས་ཀྱི་དཀྱིལ་འཁོར་དུ་སྨིན་བྱེད་ཀྱི་དབང་ཐོག་མ་ཐོབ།
གསང་མཚན་གྱི་ཚེ་ལ་ལཱི་ཏ་བཛྲ་སྟེ་རོལ་པའི་རྡོ་རྗེ་ཞེས་བྱ་བའི་འདི་ས་པཎྜིཏའི་ཡང་གསང་མཚན་ཡིན་ནོ་གསུངས་

འདོགས་པ་གནང༌། དེ་ནས་རྣལ་འབྱོར་མའི་སིནྡྷུ་རའི་བྱིན་རླབས། རྒྱུ་སྡེ་ལྔའི་དབང༌། བདེ་མཆོག་ལྷ་ལྔའི་དབང༌། ནི་གུའི་བྱིན་རླབས་ཉེར་ལྔ། གྲུབ་ཆེན་བརྒྱད་ཅུའི་རྗེས་གནང༌། འཁྲིད་བརྒྱའི་འགོ་བརྩམས་འཁྲིད་ཉི་ཤུ་ཙམ་སོགས་དང༌།
ནི་གུའི་འཁྲིད་སྲོལ་མི་གཅིག་པ་གསུམ་སོགས་བསམ་གྱིས་མི་ཁྱབ་པའི་དབང་ལུང་བྱིན་རླབས་གནང༌། ཁོ་བོ་ཡང་གཉག་གསེར་དཔོན་གྱི་རིགས་ཡིན་ལ །རྗེ་དམ་པ་ཡང་གཉག་གི་རིགས་ཡིན་འདུག་པས།
དེའི་དཀར་ཕྱོགས་ཀྱི་ཁོ་བོ་ལ་ཉེ་བོ་ཆོས་རྗེ་གསུང་ཞིང་ཐུགས་གཙིགས་པར་མཛད། ཁྱེད་གཉག་པ་ལ་གྲུབ་ཐོབ་མང་པོ་བྱུང༌། མཁས་པ་སྔར་བྱུང་བ་མེད་དོ་གསུང་པའི་ཉམས་ལྡན་གསུང༌།
བདག་གི་བསམ་པ་ལ་གྲུབ་ཐོབ་མཚན་ཉིད་པ་བྱུང་ན་མཁས་པ་དོན་ལྡན་དེ་ག་ཡིན་སྙམ་པ་བྱུང་ཡང་ཞུ་མ་སྤོབས་སོ། །ཡང་བདག་ལོ་ཉི་ཤུ་རྩ་གསུམ་ལོན་པའི་སྐབས་ཤིག་བོ་དོང་ཕྱོགས་ན་འབྲུམ་པ་འདུག་པས་བདག་དཔོན་ཆེན་བྱམས་པ་བློ་གྲོས་གཉིས་ཀྱིས་འབྲུམ་འཛེམ་འདར་དུ་ཟླ་བ་གཉིས་ཙམ་སྐྱིད་གཤོངས་དང་རུ་སྤེ་གཉིས་སུ་བསྡད།
དེའི་ཚེ་སྡོམ་གསུམ་རབ་དབྱེ་སོགས་གཞུང་མང་པོ་འཛིན་སྦྱོང་སྨར་བར་བྱུང༌།
དེ་སྔ་རྗེ་ཚར་ཆེན་དང་མཇལ་མ་མྱོང༌། ཆོས་རྗེ་ཚར་པ་ཟེར་བ་དེ་རྟ་ཞོན་བེར་གྱོན་ཁྱི་ཁྲིད་པའི་བླ་མ་སྒྲོབ་ཅན་ཞིག་མ་གཏོགས་སློབ་མ་འཁྲིད་པའི་བཤེས་གཉེན་དམ་པ་ཞིག་ཨེ་ཡིན་ནམ་བསམ་པ་བྱུང༌།
དུས་གཅིག་གི་ཚེ་རྗེ་བླ་མ་དེ་ཚ་ལུང་སྐྱིད་མོ་གཤོངས་སུ་སྤྱན་དྲངས་པའི་ཚེ་ཁོ་བོས་ཀྱང་མཇལ། དེའི་དུས་མདོ་ཕྱོགས་ལ་དྲི་བ་མང་པོ་གནང་བྱུང་བ་ལ་བདག་གིས་ཀྱང་ལན་རིམ་པ་བཞིན་ཕུལ་བས་ཤིན་ཏུ་དགྱེས།
ཁྱེད་ལ་དྲིས་པའི་ཐད་ལ་བཤད་རྒྱུ་འདུག །གཞན་འདི་ཚོ་ལ་དྲིས་པའི་དོན་ལ་བཤད་རྒྱུ་མེད་པར་མ་དྲིས་པའི་སར་ཕྱམ་ཕྱམ་འཕྲོ་བ་ཞིག་ཡོང་གིན་

འདུག་གསུང༌། ཁོ་བོ་ཡང་བླ་མ་ལ་དད་པ་ཚད་མེད་པ་སྐྱེས། དེ་ནས་སྐྱེད་གཤོངས་པ་རྣམས་འདར་གྲང་ཆེན་དུ་རྗེ་བླ་མ་ལ་དབང་ཞུ་བ་ལ་འགྲོ་བའི་ཟླ་ལ་ཁོ་བོས་ཀྱང་ཕྱིན། ཚེ་དབང་གྲུབ་རྒྱལ་མ་དང༌། སྣ་ཚོགས་ཡུམ་གྱི་དབང་རྗེས་གནང་ཐོབ་པས་དགའ་བ་དང་སྤྲོ་བ་ཅི་ཡང་སྐྱེས།
བདག་ཀྱང་དཔལ་ལྡན་ས་སྐྱའི་ཆོས་འདྲ་ཞུ་འདོད་ཡོད་པས་རྗེས་སུ་གཟུང་དགོས་ཞུས་པས། ང་ཡིས་མཐུ་མིན་པ་གཞན་མི་ཤེས། ཁྱེད་མཐུ་ནི་མི་སློབ་བམ་གསུང༌།
བདག་གིས་མཐུ་དང་མཐུ་མིན་པ་ཡང་སློབ་ཞུས་པས་ཞལ་འཛུམ་བག་དང་ལྡན་པར་གྱུར་འདུག་གོ །དེ་དུས་ཉིད་ནས་ཐུགས་རྗེའི་སྤྱན་རས་ཀྱིས་འཚོ་བའི་རྟེན་འབྲེལ་གྱི་ཐོག་མ་ཡིན་པར་ཤེས་སོ།
།དེ་ནས་འཇམ་མགོན་བླ་མས་དགུང་ལོ་ཞེ་ལྔ་པ། བདག་གི་ཉེར་བདུན་ལོན་པ་བྱ་ལོ་དབྱར་ཆོས་གཉིས་པ་ལ་འཇམ་དབྱངས་བླ་མས་བྱ་གཤོངས་ཀྱི་གདན་ས་འཇམ་མགོན་སངས་རྒྱས་རྒྱལ་མཚན་ལ་གཏད་ནས། ཁྱི་ཕག་བྱི་བའི་ལོ་གསུམ་དབེན་པ་བསྟེན་ནས་ཐུགས་དམ་མཛད་པ་དང༌།
གསུང་ངག་སོགས་གསན་པ་ཡིན་ལ། དེ་སྐབས་སུ་ཡང་ཁོ་བོས་འཇམ་མགོན་བླ་མའི་ཞབས་པད་བསྟེན་པ་ཡིན་ཏེ། དེ་ཡང་འཇམ་མགོན་བླ་མས་གདན་ས་བཀོད་པའི་གོང་དབྱར་ཆོས་དང་པོ་ལ་ཁོ་བོ་རོགས་གསུམ་དང་བཅས་འདར་ལ་ལོག་ཡོངས་པས།
དོན་གྲུབ་གླིང་གི་ལྕང་རའི་འགྲམ་དེར་སླེབ་ཙ་ན་བྱིས་པ་མང་པོ་པཎྜི་ཏ་སླེབ་བྱུང་ཟེར་དིར་དིར་འདུག་པ་ན་ཞ་ལུ་བུ་སྟོན་ལའང་དེ་འདྲ་བྱུང་བའི་ཚེ།
བྱིས་པའི་ཁ་ལ་གཡང་ཡོད་ཟེར་བ་ཡིན་པས་རྟེན་འབྲེལ་བཟང་གསུང་པ་རྣམ་ཐར་ན་འདུག་པས། བྱིས་པ་ཚོ་རྟེན་འབྲེལ་བཟང་པོ་ཞེས་ངེད་རྣམས་བཞད་གད་བྱེད་ཀྱིན་ཕྱིན། དེ་ནས་ཁྱི་ལོ་དེ་ལ་ངེད་ཀྱིས་འཇམ་མགོན་བླ་མ་ལ་བྱ་གཤོངས་སུ་ནི་ཆོས་འཆད་ཉན་

དང༌། ཆོས་གཞིས་འགྲོ་སྨོན་ཅན་སོགས་དང་བྱ་གཤོངས་རྙིང་པ་ཇོ་བོ། རྣམ་སྲས་ལྷ་ཁང༌། ཆོས་གཞིས་གྲོང་གཡོག་དང་བཅས་པ་སོགས་བྱ་གཤོངས་སུ་ཐེས་ཤིན་ཏུ་ཆེ་བ་བྱུང༌། ད་སྔགས་ཆོས་ཤིག་གསན་ན་དགའ་བ་འདྲ་ཞུས་པས།
ཁོ་བོ་ནི་སྔར་ཐོབ་པའི་ཆོས་ལ་ཉམས་ལེན་བྱུང་ན་དེ་གས་ཆོག་ཐོབ་ཐོབ་མང་པོ་མི་དགོས། ཁྱེད་རང་ཤེས་འདོད་ཆེན་པོ་འདུག་པས་ཐོག་མར་རྗེ་དཔལ་འབར་རྒྱལ་མཚན་དྲུང་དུ་ནི་གུ་ཞིག་ཞུ་བ་ལ་ཕྱིན་ཆོག་གསུང།
ཁྱི་ལོའི་སྟོན་ངེད་དཔོན་སློབ་གཉིས་དབོན་ཆེན་བྱམས་པ་བློ་གྲོས་དཔོན་པོ་འགར་ལུང་པ་དང་བཞི་གྲོགས་དང་བཅས་པས་ར་ས་མཚལ་ཁུང་དུ་མཁས་གྲུབ་དཔལ་འབར་རྒྱལ་མཚན་གྱི་དྲུང་དུ་བྱོན་ཟླ་བ་གཉིས་ཙམ་བཞུགས་ཐོག་མར་བདེ་མཆོག་ལྷ་ལྔའི་དབང༌།
རྒྱུད་སྡེ་ལྔའི་དབང༌། སྒྱུ་ལུས་དབང་མོ་ཆེ་ཙམ་གནང་ཕྱག་ཆེན་གའུ་མའི་འཁྲིད། ནི་གུའི་འཁྲིད་རྣམ་ཉམས་འཁྲིད་དུ་བསྐྱངས་མདོར་ན་རྩ་བ་ཕྱག་རྒྱ་ཆེན་པོ།
སྡོང་པོ་ནི་གུ་ཆོས་དྲུག །ཡལ་ག་ལམ་འཁྱེར་རྣམ་གསུམ། འབྲས་བུ་འཆི་མེད་འཕྱུག་མེད། མེ་ཏོག་མཁའ་སྤྱོད་དཀར་དམར་སོགས་དབང་བཀའ་ཉམས་འཁྲིད་ལུང་འཁྲིད། བླ་མ་བརྒྱུད་པའི་རྣམ་ཐར་གྱི་ལུང་སོགས་དཔེ་ལུང་གི་རིགས་རྣམས་དང༌།
འཁྲུལ་འཁོར་ལུས་སྦྱོང་ཉི་ཤུ་པ། འཆི་མེད་འཁྲུལ་འཁོར་སོ་གཉིས་རྣམས་ཕྱག་ལེན་ལྟར་འཕྱུག་མེད་དུ་སྦྱངས། དེ་རྗེས་མ་གཅིག་ཞུས་ཏེ་ཐོག་མར་མཁའ་འགྲོ་སྡེ་ལྔའི་དབང༌།
དེ་རྗེས་མ་གཅིག་ཟབ་དོན་ལུགས་ཀྱི་ཉམས་འཁྲིད་ལུང་སོགས་ཆ་ལག་ཚང་མ། རྒོད་ཕྲུག་ལུགས་ཀྱི་མ་འཁྲིད་ཆེན་མོར་གྲགས་པ། འབའ་ར་བའི་སྤྱོད་ཡུལ་གདན་ཐོག་གཅིག་མ། འབར་ར་བའི་མལ་གཅོད་གདོན་ཆེན་བཅོ་བརྒྱད་མ་སོགས་དང༌།
དོ་ཧའི་སྐོར་ལ། དོ་ཧའི་ལོ་རྒྱུས། བཤད་ལུགས། གདམས་ལུགས་

དམངས་དོའི་རྣམ་འགྲེལ་ཆེན་མོ། དོ་ཧ་མཛོད་དྲུག་གི་ལུང་སོགས་དང༌། གཞན་ཡང་རྒྱ་གར་གསང་གཅོད་ཆུང་བ། རྒྭ་ལོའི་གཏུམ་མོ་ཞག་བདུན་མ། ཕྱག་ཆེན་ཡི་གེ་བཞི་པ། ལྔ་ལྡན། རོ་སྙོམས་སྒང་དྲིལ་སོགས་དང༌།
ཁྱད་པར་རྗེ་མར་པའི་སྙན་གྱི་ཤོག་དྲིལ་བཞི། དེ་བཞིའི་ནང་ཚན་རྩ་རླུང་དྲ་མིག་འཁོར་ལོའི་འཁྲུལ་འཁོར་བཅོ་ལྔ་སོགས་ལག་ལེན་ལ་ཐེབས་པར་སྦྱངས་པས། བླ་མ་དེ་ཡང་བཀའ་དྲིན་ཆེ་བ་ཡིན། ཁོ་བོ་སློབ་གཉེར་གྱི་ཚེ་ཉིན་མོ་གཉིད་ལོག་ཀྱང་རྨི་ལམ་རང་ཟིན་ལ་ཡོང་བས་མཚན་མོ་ལྟ་ཅི་སྨོས་ཤར་ཀྱང་མཚན་མོའི་དགེ་སྦྱོར་རྨི་ལམ་འཛིན་པ་ལས་སླ་བ་འདུག་སྙམ་པས།
མཚན་མོ་ཉལ་བ་ལ་སྤྲོ་སག་གེ་བ་ཞིག་ཆུང་ངུ་ཉིད་ནས་ཡོད།
དམིགས་པའི་སྒོ་ནས་རྨི་ལམ་འཛིན་པ་ལ། ནི་གུ་ལས་ཀྱང་ལམ་འབྲས་ངོས་དམིགས་པ་རྣོ་བ་ཙམ་བྱུང༌། ར་ས་མཚལ་ཞེས་དབེན་པའི་རི་ཁྲོད་ནས། །མཁས་གྲུབ་ཆོས་རྗེ་དཔལ་འབར་མཚན་ཅན་བཞུགས།
།དྭགས་ཤངས་བཀའ་བརྒྱུད་གདམས་པའི་ཉིང་ཁུ་ཐོབ། །རེ་ཞིག་བདེ་བའི་སྟེགས་བུ་ངལ་གསོ་བརྩམས། །རྣལ་འབྱོར་གོས་དཀར་གྱོན་པའི་དོ་ར་རུ། །རླུང་དང་གཏུམ་མོ་ལུས་ཀྱི་འཁྲུལ་འཁོར་སོགས། །རྩ་ཡིག་ཐིག་ལེའི་རྣལ་འབྱོར་ཉམས་སུ་མྱོང༌།
།དབེན་གནས་རི་ཁྲོད་འགྲིམ་སྙམ་སག་གེ་བྱུང༌། །དེ་ནས་དཔོན་སློབ་རྣམས་ཀྱི་ཁྱི་ཕག་བྱི་བའི་ལོ་གསུམ་གྱི་ངོ་ལ་འདར་གྱི་བྲག་ཁུང༌། རྨུ་བྲག་ཤོད། མུ་གུ་ལུང་རྣམས་སུ་བཞུགས།
དེ་ཡང་ཐོག་མར་མང་མཁར་རྨུའི་ལྷོ་ནུབ་ཕྱོགས་ཀྱི་གྲོག་པོ་གང་ཕུག་གསུམ་ཡོད་པ་འཛིན་སྤྲས་མཛད། ལོགས་རྣམས་རྩིག་པས་གྲུ་བཞིར་བཅད་ནས་ཞལ་བ་བྱས། མདུན་དང་ཤོད་དུ་མེ་ཏོག་ལྡུམ་ར་དང་འཁྲུལ་འཁོར་རྡེགས་སོགས་ལེགས་པར་བཅོས་པའི་གནས་ཤིན་ཏུ་སྤྲོ་བ་ཞིག་ཡོད་པ་དེར་ཤས་ཆེར་

བཞུགས། ཐུགས་དམ་ངག་འདོན། སེམས་འཛིན་རླུང་འཁྲུལ་འཁོར་བསླབ་སྦྱོང་སོགས་ཤིན་ཏུ་འཕེལ་བར་བྱུང༌། ནང་གཅིག་ཁོང་དཔོན་སློབ་རྣམས་གཞུང་ལ་སྤྱན་དྲངས་སོང༌། ཁོ་བོས་གཅིག་པུར་རླུང་བུམ་པ་ཅན་འཛིན་ཞིང་བསྡད་པས།
གད་ཕུག་གི་ནང་ཐམས་ཅད་དུ་འཚུབ་ཀྱིས་ཁྲིག་མེར་ཁེངས་བྱུང༌། ནག་པོ་ཚང་དུ་གོ་མེ་མཆེད་སྙམ་སྐེད་པ་ལ་གཟན་དཀྲིས་ནས་ལྟར་ཕྱིན་པས་ཐབ་ཁ་ནི་སྐམ་ཀྲོག་གེ་འདུག །ཚུར་ལོག་ནང་དུ་སླེབ་ཙ་ནའང་དུ་འཚུབ་མ་བསངས་བ་ཞིག་བྱུང་སྟེ་ཕྱི་རོལ་གྱི་དུ་བ་མ་ཡིན་པར་ནང་ནས་འོད་གསལ་དུ་བ་ལྟ་བུའི་ཉམ་ཤར་བར་འདུག
།དེ་ཕྱིན་ཆད་ནས་རླུང་གཟུང་རེས་ཀྱི་འོད་གསལ་དུ་བ་ལྟ་བུའི་ཉམས་དེ་རྒྱུན་མ་ལ་འཆར་གྱིན་འདུག
།ཡང་ནང་གཅིག་རླུང་འཛིན་གྱིན་ཡོད་ཙ་ན་རྩིག་ལོགས་ན་ས་པཎ་གྱི་སྐུ་ཐང་ཕྱག་གཉིས་ཆོས་འཆད་མཛད་པ་ཞིག་བཀྲམ་ཡོད་པས་གཞན་མི་འགུལ་བར་ཕྱག་ཆོས་འཆད་ཀྱི་སོར་མོ་རྣམས་གུལ་གུལ་བྱེད་ཀྱིན་འདུག
།མིག་འཁྲུལ་བ་ཡིན་ནམ་སྙམ་ཐང་སྐུའི་འཁྲིས་སུ་བལྟས་པས་ཀྱང་རེ་ཞིག་སྔར་བཞིན་འགུལ་གྱིན་འདུག །དེ་རིགས་ཀྱང་རླུང་ཟིན་པའི་ཉམས་ཡིན་པར་འདུག་སྟེ། དེ་ཕྱིན་ཆད་དེ་འདྲའི་ཉམས་ཐོ་རེ་བ་ཡོང་གིན་འདུག
།ཡ་ག་ཆོས་སྡིངས་དང་བྱ་བཤོངས་ཀྱི་ཚོམས་ཀ་བཞི་མར་རླུང་བཟུང་བའི་ཚེ་ཡང་ཀ་བ་རྣམས་འདེག་ཅིང་ཁྱོམ་ཁྱོམ་བྱེད་པས་ཁང་པ་རྡིབ་འགྲོ་བ་སྙམ་བྱེད་པ་ལ་འཇིགས་སྐྲག་མེད་པ་ཅིག་བྱུང་སྟེ།
ཉམས་དེ་རིགས་སྨིག་རྒྱུའི་ཉམས་ཡིན་ཟེར་བ་ལམ་འབྲས་གཞུང་བཤད་ན་འདུག །ཡང་ཕུག་པ་དེར་འཇམ་དཀར་དང་སྒྲོལ་དཀར་གྱི་བསྙེན་པ་བྱས་པའི་ཚེ་ཐོ་རངས་ཤིག་ལུང་པ་ཁ་བྱང་ལྟས་སྐྱ་སེང་བ་ཞིག་ཏུ་ཕྱིན་པས་ལུང་པ་དེའི་ནང་ཐམས་ཅད་མེ་ཏོག་དཀར་པོ་མདའ་ཚད་ཙམ་པས་ཁྲིག་མེར་ཁེངས་པ།
དེའི་ཕྱོགས་གཅིག་ན་མེ་

ཏོག་ཨུཏྤལ་སྔོན་པོ་ཚད་སྔ་མ་བཞིན་ལ། འདབ་མ་རྣམས་སྔར་བས་ཤེད་ཅུང་ཟད་ཆུང་བ་འདྲ་བ་མཐོང༌། དེའི་ཚེ་སེམས་ལ་དགའ་སྤྲོ་དཔག་མེད་ཤར། ལྷ་དཀར་པོ་རྣམ་གཉིས་ཀྱིས་བྱིན་གྱིས་བརླབས་པའི་མཚན་མ་ཅུང་ཟད་ཡིན་ནམ་སྙམ།
བློ་ཤེས་རབ་འཕེལ་བྱེད་དཀར་པོ་བཞི། །ཐུགས་བརྩེ་བས་རྗེས་བཟུང་འཇིག་རྟེན་དབང༌། །མགོན་མཁྱེན་བརྩེ་འབྲལ་མེད་ཏཱ་ར་མ། །ལྷ་ཁྱེད་ཀྱིས་བསྐྱངས་འདི་སྐལ་བ་བཟང༌། །ལྷ་པདྨ་དཀར་པོའི་སྤྱན་རས་འཛུམ།
།སེམས་ངལ་འཚོའི་ལུང་བསྟན་གསུང་དབྱངས་སྙན། །ཚེ་སྔོན་ནས་ཐུགས་རྗེའི་ལྕགས་ཀྱུས་སྦྲེལ། །དུས་ད་ལྟ་བདེ་བ་ཁྱེད་ཀྱི་དྲིན། །གནས་དེར་གཞན་ཡང་ལྷ་ཕྲན་མང་པོའི་བསྙེན་པ་ཡང་བྱས།
གཞུང་ལུགས་མང་པོ་ལ་ཤར་སྦྱངས་དང་ལྟ་རྟོགས་འཕེལ་པོ་བྱུང༌། རླུང་འཁྲུལ་འཁོར་སོགས་ཀྱང་རྩོལ་བ་ཆེན་པོ་བྱས་པས། འོད་གསལ་གྱི་རྟགས་དང་ཉམས་སྣང་བསམ་གྱིས་མི་ཁྱབ་པ་བྱུང་ངོ༌། །དེ་ནས་མང་མཁར་རྨུའི་བྲག་ཤོད་ཟེར་བ་དེར་ཟླ་གཅིག་ཙམ་བཞུགས་པས།
སྔར་བཙན་ཐབས་ཡེ་མི་ཐེབས་པ་ལ་ཕྱིས་རླུང་བུམ་ཅན་གཟུང་ཙམ་གྱི་བཙན་ཐབས་རང་ཐེབས་ལ་འབྱུང་ཞིང་ལུས་ལ་བདེ་བ་དང༌། སེམས་ལ་འཆར་སྒོ་སྣ་ཚོགས་འཆར་བ།
མཚན་དུས་རྨི་ལམ་རང་ཟིན་དང་གཉིད་ལོག་པ་ལ་བྲོད་པ་སྐྱེ་བ་སོགས་དགེ་སྦྱོར་འཕེལ་པོ་བྱུང་བ་ཡིན། དེ་ནས་མུ་གུ་ལུང་དུ་དཔོན་སློབ་གསུམ་གྱི་ཟླ་གཅིག་ཙམ་བཞུགས། དེ་དུས་ཁོ་བོ་ལ་གཞུང་མང་པོ་བློ་ལ་ཡོད་ཀྱང་སྡོམ་གསུམ་རབ་དབྱེ་ཉིན་རེ་ལ་ཚར་རེ་ཆག་མེད་བྱས།
གཞན་དབུ་མ་འཇུག་པ། བྱམས་ཆོས་ལྔ། མངོན་པ་མཛོད། རིགས་པ་དྲུག་ཅུ་པ། ཆོས་དབྱིངས་བསྟོད་པ། བརྒྱད་སྟོང་དོན་བསྡུ།
ཉི་ཤུ་པ། སུམ་ཅུ་པ་སོགས་སྐབས་སྐབས་སུ་རེ་མོས་ཀྱིས་བཏོན།

དེར་ཡང་རྨི་ལམ་གྱི་ཡུལ་སྣང་རླུང་གི་འོད་གསལ་གྱི་རྟགས་སོགས་རྒྱུན་མ་ཆད་པ་དེ་ག་བྱུང་ངོ༌། །དེ་ནས་ཕག་ལོ་དགུན་བཟང་ལྡན་དུ་རྗེ་དམ་པས་གསུང་ངག་སོགས་ཆོས་འཁོར་བསྐོར་རྒྱུ་ཡིན་པས་ཁྱེད་རང་དཔོན་སློབ་ཤོག་གསུང༌།
གོང་མ་ནམ་མཁའ་རིན་ཆེན་གྱི་ཕྱག་རྟགས་བྱུང༌། ངེད་དཔོན་སློབ་ཀྱིས་ཀྱང་བྱོན། ཟླ་བ་གསུམ་གྱི་རིང་ལ་ཚོགས་པ་སུམ་བརྒྱ་ཙམ་ལ་ལམ་འབྲས་སྔ་ཆོས་འཕྱི་ཆོས་དང༌། བླ་མ་སློབ་དཔོན་སོགས་ཆ་ལག་སྒྲིག་མཁན་སུམ་ཅུ་ཙམ་ལ་ཟུར་དུ་ཐུན་རེ་མཛད།
མཐར་རྗེ་མཁན་སོགས་བདུན་ལ་ཆ་ལག་ཡོངས་སུ་རྫོགས་པ་གནང༌། མདོར་ན་དབང༌། བྱིན་རླབས། ལམ་སྐོར་དགུའི་འཁྲིད་ལུང་སོགས་དེ་དུས་ལས་རྒྱས་པ་མ་བྱུང་ཞེས་གྲགས།
རྒྱུ་དབང་དངོས་གཞིའི་ནུབ་རྨི་ལམ་དུ་རྗེ་དམ་པ་ཁྲི་མཐོན་པོ་ཞིག་ན་བཞུགས། ལམ་འབྲས་པ་གཞན་རྣམས་གྱེལ་འགྲོ་ཡིན་འདུག །ཁོ་བོ་ལ་རྗེས་ལ་སྡོད་གསུང་ནང་མཆོད་ཀ་པཱ་ལ་ནས་བདུད་རྩི་སྤར་བ་གང་ཙམ་གནང་བྱུང་བས།
སྔར་མྱོང་མ་དྲན་པའི་རོ་བཅུད་ཕུན་སུམ་ཚོགས་པ་མྱོང༌། བླ་མའི་བྱིན་རླབས་དེ་ནས་ཞུགས་སྙམ་བྱུང༌། དེ་དུས་ལམ་འབྲས་རྫོགས་པ་བདུན་གྱི་ནང་ཚན་ལ་ཁོ་བོ་མ་ཆུད་པས་ཕྱིས་མང་རིང་སྒོ་སྤེ་ན་རྗེ་དམ་པ་བཞུགས་པའི་སྐབས།
ཁོ་བོས་སྔར་གྱི་ལམ་འབྲས་ཀྱི་ལྷག་མ་རྣམས་ཞུས་པས་ཐུགས་དགྱེས་པ་ཆེན་པོ་དང་བཅས་ཁོ་བོ་ཅག་གཅིག་པུ་ལ་ངམ་རིང་སྒོ་སྤེའི་སྟེང་ཁང་དུ་བདག་མེད་ཕྱི་ནང་གི་དབང༌།
བརྡ་ཆིག་བརྒྱུད། གསང་བཅུའི་རྒྱས་འདེབས། སྒྲུབ་པ་ལུང་སྦྱིན་སོགས་དཔྱིད་ར་ཚེས་བཅུ་གཉིས་ལ་རྫོགས་པར་ཐོབ། སྒྲུབ་པ་ལུང་སྦྱིན་གནང་བའི་ཚེ་ནམ་མཁའ་སྲིབ་སེ་བ་ཞིག་ལ་འབྲུག་གི་སྐད་འུར་བ་ཞིག་བྱུང་བས་རྗེ་བླ་མའི་ཞལ་ནས་རྟེན་འབྲེལ་བཟང་ངའི་ཉེ་པོ་ཆོས་རྗེ་ལ་འཕྲིན་ལས་དང་སྙན་

གྲགས་ཆེན་པོ་ཡོང་བ་འདུག་གསུང༌། སྐུ་གཞོགས་ན་ཡོད་པའི་དཔོན་དྲུང་འཕན་དང༌། དགེ་སློང་རིན་ཅེན་སོགས་ཀྱང་དེ་ག་མཆིས་སོ་རྟེན་འབྲེལ་ལེགས་ཟེར་རོ། །ནག་པོ་སྤྱོད་པའི་རྣམ་འཕྲུལ་དམ་པ་རྗེར། །ཉེར་བརྒྱད་ལོ་ལ་གསུང་ངག་ལམ་སྐོར་བཅས།
།དབང་འཁྲིད་བྱིན་རླབས་དཔེ་ལུང་མ་ཚང་མེད། །རྫོགས་པར་ཐོབ་འདི་སྐལ་བ་བཟང་ངོ་སྙམ། །དེ་ནས་ཉེར་དགུ་པ་བྱི་བའི་ལོ་འདར་རྣམ་རྒྱལ་སྟག་རྩེ་དང་འདབ་འབྱོར་བ་ཆོས་འཁོར་ཡང་རྩེའི་བླ་བྲང་དུ་བཀའ་དྲིན་མཚུངས་པ་མེད་པ་འདྲེན་མཆོག་བློ་གསལ་རྒྱ་མཚོའི་དྲུང་གིས།
ངེད་དཔོན་སློབ་འདར་ནས་སྐུ་མདུན་ཆོས་རྗེ། ཆོས་ཀྱི་རྗེ་རབ་བརྟན་དཔལ་འབར་སོགས་ལྔ་བཅུ་སྐོར་ལ་གསུང་ངག་ལམ་འབྲས་གནང༌།
ཁོ་བོས་ཟིན་བྲིས་བགྱིས་པའི་དཔེ་རྣམས་སྤྱན་ལམ་དུ་གཟིགས་ཕུལ་བས་ཤིན་ཏུ་ཐུགས་དགྱེས། ཁྱེད་ལ་ཚེ་རབས་སྔ་མ་རྣམས་སུ་གསང་སྔགས་ལ་སྦྱངས་པ་བྱས་པའི་ལས་འཕྲོ་བཟང་པོ་ཞིག་འདུག
།གཞན་ཚེ་འདི་ལ་སྔར་སྦྱངས་པ་ཆེན་པོ་མ་བྱས་པས་གོ་བ་འདི་འདྲ་ཆགས་མི་ཡོང་གསུངས། ཡང་སྐབས་ཤིག་ཟིན་བྲིས་འདྲ་འབུལ་དུ་ཕྱིན་པས་ཤིན་ཏུ་དགྱེས། ངའི་ལམ་འབྲས་སློབ་བཤད་འདི་ཁྱེད་མིན་པ་གཞན་གྱིས་ཇི་ལྟ་བ་བཞིན་མི་གོ
།སྙིང་པོའི་བཅུད་བསྡུས་པ་ཚི་ལུ་དང་འདྲ་བའི་ལམ་འབྲས་པ་དེ་ཁྱེད་ཡིན་ནོ་གསུང༌། མདོར་ན་རྗེ་བླ་མ་དེས་ཐོག་མར་ལམ་འབྲས་ཚོགས་བཤད་ཚར་གཅིག་དེ་ནས་ལམ་འབྲས་སློབ་བཤད་བཟབས་བཤད་གནང༌།
བྱིན་རླབས་འཕྲོ་ཅུང་མ་རྫོགས་པ་འདྲ་འཇམ་མགོན་བླ་མ་ལ་ཞུ་དགོས་པ་བྱུང་བ་ཡིན་ནོ། །མདོར་ན་རྗེ་བླ་མ་བློ་གསལ་རྒྱ་མཚོ་དེ་ལ་སྔ་ཕྱིར་ཤེས་རབ་བསྐྱེད་པའི་ལྷ་དཀར་པོ་རྣམ་བཞི་སོགས་རྗེས་གནང་

གི་རིགས་ཤིན་ཏུ་མང་བ། རྗེ་བླ་མས་བསྒྲིགས་པའི་བེ་བུམ་ནང་བཞིན་གྱི་དཔེ་ལུང༌། དེ་ནས་དམར་པོ་སྐོར་གསུམ། དམར་མོ་སྐོར་གསུམ། དམར་ཆུང་མ་སྐོར་གསུམ་སོགས་གསེར་ཆོས་བཅུ་གསུམ་གྱི་ཐུན་མོང་དང་ཐུན་མོང་མ་ཡིན་པའི་རྗེས་གནང༌།
དམར་པོ་སྐོར་གསུམ་གྱི་པོ་ཏི་གསུམ་གྱི་ལུང་རྗེ་བླ་མའི་དཀར་ཆག་ནང་བཞིན་དང༌། མགོན་པོ་ཆེ་ཆུང་གི་རྗེས་གནང༌། མགོན་ཆེན་གྱི་ཕྱི་ནང་གི་འཁྲིད། མགོན་པོད་མེ་འབར་མའི་དཔེ་ལུང་རྗེ་བླ་མའི་དཀར་ཆག་ནང་བཞིན་དང༌།
གཞན་ཡང་ངའི་མགོན་པོའི་མན་ངག་འདི་ཁྱེད་སྣོད་ལྡན་དུ་འདུག་པས་རྫོགས་པ་རང་གཅིག་བྱེད་དོ་གསུང་བཀའ་གནང་ཕེབས། སྐབས་ཤིག་ཁོ་བོ་ལ་ཤོག་གསུང་ཁྱེད་ལམ་འབྲས་པ་འདི་རྣམས་ཀྱི་ནང་ནས་ལམ་འབྲས་འཆད་མཁན་གཅིག་ཡོང་བ་འདུག་གོ་གསུང་བ་ཕེབས་ཏེ།
འཇམ་མགོན་བླ་མ་དང༌། རྗེ་རབ་བརྟན་པ་གཉིས་ཀྱིས་ཀྱང་ལམ་འབྲས་གནང་མོད། རྗེ་བླ་མའི་ཁྲི་ཐོག་ཏུ་ཁོ་བོ་འབའ་ཞིག་གིས་ལམ་འབྲས་བཤད་པས་དེ་ཙམ་ལ་དགོངས་སམ་སྙམ།
ཡང་སྐབས་ཤིག་མགོན་པོ་ཁྲོ་བཅུའི་རྗེས་གནང་གནང་པའི་ནུབ་མོ། བྱ་རོག་སྣུམ་སྟོང་བ་བཅུ་ཙམ་གྱིས་བདག་ལ་སྐོར་བ་བྱེད་པ་རྨི།
སྲུང་སྐྱོབ་བྱེད་པའི་རྟགས་སུ་གོ །བྱི་ལོ་དེ་ལ་ཆོས་རྒྱལ་ནམ་མཁའ་ཚེ་དབང་རྡོ་རྗེས་འཇམ་མགོན་བླ་མ་བློ་གྲོས་རྣམ་རྒྱལ་ངམ་རིང་ཆོས་སྡེའི་རྒྱན་དུ་ཆེ་བ་འདུག་པས་ཆོས་སྡེའི་དབུ་མཛད་དང༌། གྲ་ཚང་གི་གཙུག་རྒྱན་ཡིན་པས་ཡ་ག་ཆོས་སྡིངས་ཀྱི་འཛིན་བདག་ལ་ཡོང་དགོས་གསུང་ཡང་ཡང་ཕེབས་པས་དེ་ག་མཛད་པའི་དགོངས་པར་འདུག
།ཁོ་བོ་ཅག་སྔར་ཡིན་ན་སྲོལ་འབྱེད་གཉིས་སོགས་གཞུང་ལུགས་ཆེན་པོ་ལ་ཡིན་མིན་གྱི་འགྲོ་ལྡོག་བྱེད་པ་ཙམ་བྱས།
རང་གི་ཁུ་བོ་གཉིས་ཀྱང་བཀའ་བརྒྱུད་པ་ཡིན་པས།

བཀའ་བརྒྱུད་གོང་མའི་རྣམ་ཐར་ལ་ཞུགས། བཀའ་བརྒྱུད་ཀྱི་ཉམས་ལེན་བྱས། རི་ཁྲོད་འགྲིམ་པའི་རྣལ་འབྱོར་པ་ཞིག་བྱེད་བསམ་པ་ཁོ་ན་ཡོད་ཀྱང༌། རྗེ་ཚར་ཆེན་ཆོས་ཀྱི་རྒྱལ་པོ་ལ་གསུང་ངག་ཐོབ་ཕྱིན་འཆད་རྩོད་རྩོམ་གསུམ།
མཁས་བཙུན་བཟང་གསུམ་གྱི་སྒོ་ནས་བསྟན་པ་ལ་ཕན་པ་ཞིག་བྱེད་ན་དཔལ་ལྡན་ས་སྐྱ་པའི་ཆོས་ལུགས་འདི་ཁོ་ན་ལྷག་པ་འདུག་ཅིང༌། ཁྱད་པར་ཉམས་ལེན་ཆ་ཚང་བའི་ཉམས་ལེན་སྙིང་པོ་ཆིག་དྲིལ་བྱེད་ནུས་ན་ལམ་འབྲས་སློབ་བཤད་འདི་ལས་ལྷག་པ་མི་འདུག་ཅིང༌།
གཞན་རྣམས་ཉམས་ལེན་ཕྱོགས་རེ་བ་ཙམ་དུ་འདུག་པས་གཞན་ལ་འགྲམ་ཆུ་མི་ལྡང་ཞིང་ལྟོས་མི་དགོས་པར་རི་ཁྲོད་འགྲིམ་ཐུབ་པའི་ཆོས་འདི་ཉིད་ཡིན་སྙམ་པའི་ངེས་པ་གཏིང་ཚུགས་པ་སྐྱེས།
ཆོས་སློབ་བཤད་སྙིང་ལ་འཕོས་པའི་ཚེ། །གཞན་རྩབ་རྩོབ་སོམ་ཉིའི་མདུད་པ་གྲོལ། །རྗེ་ས་སྐྱའི་འཇམ་མགོན་བརྒྱུད་པ་ལས། །སྐྱབས་གཞན་ན་མེད་དོ་མཆེད་གྲོགས་རྣམས།
།དེ་ནས་བླ་མའི་གསུང་གིས་གསེང་འདི་ལ་གཞི་བསྙེན་ཡུད་ཀྱི་བཏང་ན་ལེགས། ཟླ་བ་དྲུག་གདན་ཐོག་གཅིག་ཏུ་སྡོད་པ་འདི་གནས་གང་དགར་ལོང་མི་ཡོང་ཞིང་བྱེད་མི་ཐུབ། ཁྱེད་རང་མཚན་ཉིད་པ་རྣམས་ཀྱི་གྲ་སྐོར་ཐོངས་པ་དང་འདྲ་གསུང་པས་བཀའ་ལུང་དེ་མ་འོངས་མཁྱེན་པའི་མངོན་མཁྱེན་དུ་འདུག
།དེ་དུས་མ་བྱས་ན་བྱ་གཤོངས་བཞག་ནས་གཞི་བསྙེན་བྱེད་ཟེར་བ་ལས་མི་ཡོང་བ་ཡོད། དེ་ཙ་ན་ལམ་འབྲས་འཆད་ཐུབ་པ་ཡང་དཀའ་བ་འདུག
།དེ་ནས་ཁོ་བོས་ཀྱང་བླ་མའི་གསུང་བཞིན་དེ་ག་བྱེད་ཞུས། གྲང་མོ་ཆེའི་གྲང་ཁང་ཀུན་གྱི་ཡང་རྩེ་མཐོན་པོ་གཅིག་ཏུ་མཚམས་བཅད། གཞན་རོགས་གཅིག་ཀྱང་མེད་པ་བྱས་བླ་བྲང་ནས་སྔ་ཇ་འཕྱི་ཇ་རེ་སྐྱེལ་བ་གནང་

གཞན་སྤྲོས་པ་ཅི་ཡང་མེད། ཚོད་མ་ཡང་རང་གིས་སྐོལ། མཚམས་ཟླ་བ་བདུན་ཙམ་སོང་སྟེ། ཡབ་ཡུམ་གཉིས་ཆར་གྱི་བསྙེན་པ་སྦྱིན་སྲེག་དང་བཅས་པ་གྲུབ་མཚམས་དེ་ལ་འགལ་རྐྱེན་གྱི་ཚེར་མ་མེད་ཅིང་མཐུན་རྐྱེན་འཛོམ་པས་བློ་བདེ་སིང་ངེ་བ་མཚན་དུས་རྨི་ལམ་མི་ཟིན་པ་ཅི་ཡང་མ་བྱུང༌།
རྨི་ལམ་ཟིན་རེས་ཀྱི་འོད་གསལ་ཅུང་ཟད་དང༌། དྲན་པ་རྣམ་གསུམ་ཏུར་གྱིས་བྱུང་དྲན་པའི་ཚེ་ཡང་འཇམ་དབྱངས་བླ་མ་དང་ས་པཎ་མི་དྲན་པ་མི་སྲིད།
དག་མ་དག་གི་ཡུལ་སྣང་ལྟ་བ་སྣ་ཚོགས་འབྱུང༌། ལན་ཅིག་རྒྱ་གར་རྡོ་རྗེ་གདན་ལ་འགྲོ་སྙམ་པ་དང༌། ནུབ་ཕྱོགས་ལ་ཡུད་ཀྱིས་འཕུར་རྡོ་རྗེ་གདན་ཡིན་སྙམ་པའི་གཙུག་ལག་ཁང་ཆེན་པོ་ཞིག་ཏུ་སླེབ།
རྒྱ་མཐོང་གི་ཐད་ན་དྲིལ་བུ་མང་པོ་ཞིག་དྲིལ་གདང་བྱས་བཏགས་འདུག་པ་ན་དབུས་ན་ནས་ཕུང་ཞིག་འདུག་པ་དེ་ནས་ནས་གཏོར་བས་དྲིལ་བུ་རྣམས་ལ་ཕོག་སྟེ་སེལ་ཁྲོམ་ཟེར་བའི་སྒྲ་ཆེམ་ཆེམ་ཆེན་པོ་ཞིག་བྱུང༌།
ལྷའི་རྣམ་པ་གསལ་པོ་ནི་མི་དྲན་ཡང་ལན་ཅིག་རྨི་ལམ་བཟུང་ནས་བྱམས་མགོན་མཇལ་བ་ལ་འགྲོ་སྙམ་ཙ་ན་ནམ་མཁའ་ལ་གྱེན་དུ་ཡུད་ཀྱིས་འཕུར་སོང༌། དགའ་ལྡན་དུ་སླེབ་སྙམ་པས་ལྷ་དང་ལྷ་མོ་སོགས་མང་པོ་མཐོང༌།
བྱམས་མགོན་དང་མཇལ་སྙམ་སྟེ་ཕྱག་བཙལ་སྨོན་ལམ་བཏབ་པའི་ཉམས་སྣང་ཤར་རོ། །གཞན་ཡང་རྨི་ལམ་ཉམས་ཀྱི་སྣང་བ་ལ། དྲན་པ་རྣམ་གསུམ་འབྱོངས་པའི་རྣལ་འབྱོར་པ། །བར་དོའི་གྲོང་ཁྱེར་བཅོམ་ཞེས་ཞལ་ལུང་ཡིན།
།ལུས་འདི་མཁའ་སྤྱོད་འགྲོ་བའི་གཏམ་འདི་སྙན། །ཡང་ས་པཎ་དང་མཇལ་དུ་འགྲོ་སྙམ་པ་ཡང་ཡང་ཡོང་གིན་འདུག་པ་ལ་ལན་ཅིག་ཤར་ཕྱོགས་ལ་འཕུར་ནས་ཕྱིན་པས། ལུང་པ་ཡངས་པོ་ཤིང་རྩི་ནགས་ཚལ་ཐིབ་སེ་བ་ན་དགོན་པ་སྐྱ་ཆག་གེ་བ་ཞིག་མཐོང༌།

འདི་ཡང་མ་དག་པའི་ཞིང་ཡིན་པ་འདུག། ཤར་ཕྱོགས་མངོན་དགའ་ཡིན་སྙམ་འཕུར་ནས་ཕྱིན་པས་རི་མེད་པའི་ཐང་ཡངས་པོ་ན་ཁང་བ་གྲུ་བཞི་པ་ཞིག་གི་ནང་དུ་སླེབ། ས་པཎ་ཡིན་སྙམ་པའི་ན་བཟའ་ཆོས་གོས། ས་ཞུ་བསྣམས་པ་ཞིག་དང་མཇལ།
དེ་ག་ས་པཎ་ཡིན་སྙམ་ནས་ཕྱག་བཙལ་ན་བཟའ་ལ་འཇུས་མཆི་མ་ཤོར་ནས་མལ་ཁེངས་སྙམ་པ་ཞིག་བྱུང༌། ཡང་ལན་གཅིག་ཁང་པ་ཞིག་གི་ནང་དུ་ཀྱེ་རྡོར་གྱི་སྒྲུབ་མཆོད་བྱེད་པའི་ཉམས་ཤིག་ཤར་གཞན་རོགས་ནི་མི་འདུག་ཀྱེ་རྡོར་གྱི་དཀྱིལ་ཐང་བར་སྣང་ན་ཁྲ་གསལ་ལེ་བ་བཀྲམ་འདུག་པ་ཞིག་མཐོང༌།
ཡང་སྐབས་ཤིག་རྗེ་དམ་པ་བར་སྣང་ན་ཁྲི་ཆེན་པོ་ཞིག་གི་སྟེང་ན་བཞུགས་ཁོ་བོ་ལ་བོ་དྷི་རྩིའི་ཕྱག་འཕྲེང་ལེགས་པོ་ཞིག་གནང་བྱུང་བས་དགའ་སྤྲོ་ཤིན་ཏུ་ཆེ།
གཞན་པ་རུ་ཡིན་ནོ་སྙམ་པ་བརྗོད་མི་ཤེས་པ་ཞིག་གནང་སྟེ་དགའ་བ་ཆེ་ཡང་དེ་ནི་གང་ཡིན་རྔོ་མ་ཐོགས། ཡང་ལན་ཅིག་རྗེ་ཚར་ཆེན་ཆོས་ཀྱི་རྒྱལ་པོ་བིར་སྲུང་གནང་དུ་ཕེབས་པ་ཡིན་ཟེར།
ལྷོ་ཕྱོགས་ཀྱི་ནམ་མཁའ་ནས་བྱང་ཕྱོགས་ཀྱི་ནམ་མཁའ་ལ་སེང་གེ་ལ་ཆིབས་ནས་བིར་སྲུང་གི་སྔགས་འདོན་ཅིང་ཕེབས་པ་ཞིག་བྱུང༌། ཁོ་བོས་བིར་སྲུང་གི་བྱིན་རླབས་ཉན་འདོད་ཀྱི་རྗེས་ཟློས་བྱས་གསོལ་བ་བཏབ་པའི་སྣང་བ་ཤར།
དེའི་ཚེ་ཡང་དངོས་མཇལ་ལྟ་བུའི་དད་པ་དང་དགའ་སྤྲོ་དཔག་ཏུ་མེད་པ་སྐྱེས་སོ། །ཡང་ལན་ཅིག་གི་ཚེ་ལྷོ་ཕྱོགས་ཀྱི་ནམ་མཁའ་ན་རྣལ་འབྱོར་དབང་ཕྱུག་བི་རཱུ་པ་སྐུའི་ཆ་ལུགས་དང༌།
ཞབས་ཀྱི་བཞུགས་སྟབས། ཕྱག་གི་རྣམ་འགྱུར་སོགས་མི་འདྲ་བ་དབུ་སྐྲ་རལ་པའི་ཐོར་ཅོག་དང༌། ལྕང་ལོ་སྨུག་ཤིག་གེ་བ་ནམ་མཁའ་གང་བ་ཙམ་ཞིག་མཐོང༌། སེམས་དགའ་བ་དང་སྤྲོ་

བ་དཔག་ཏུ་མེད་པ་བྱུང༌། འདི་འདྲ་བ་རི་མོ་ལ་བྲི་ཐུབ་ན་དགའ་བ་སྙམ་པ་ཤར་རོ། །ཡང་སྐབས་ཤིག་ལྕེ་བདེ་མོ་མ་བྱུང་བར་སེམས་ནོང་པར་ཡོད་པ་ལ། མཚན་དུས་རྨི་ལམ་ཟིན་ཙ་ན་སྔགས་འདྲེན་པའི་འདུན་པ་བྱས་པས།
སྔགས་མགོ་ཨོཾ་ཟེར་བ་བྱས་ཙ་ན་སྔགས་ཐམས་ཅད་རང་ཤུགས་ཀྱི་ནར་ར་ར་རྒྱུན་ཆགས་ཀྱིས་རྩོལ་བར་མ་ལྟོས་པར་ཐོན་སོང་བས་སེམས་དང་སིང་ངེ་བ་ཞིག་བྱུང་ངོ༌། །ཡང་ལན་གཅིག་རྨི་ལམ་ཟིན་འབུམ་ཕྲག་གསུམ་པའི་སྐུ་མང་པོ་འཆོས་པའི་སྣང་བ་ཤར་ནས།
འབུམ་ཕྲག་གསུམ་པའི་སྐུ་མང་པོ་པར་ལ་བརྐོས་ཏེ་ཤོག་བུ་ལ་བཏབ་ནས་ཤར་ཕྱོགས་ཀྱི་གྱང་ལོགས་ཤིག་ལ་བརྒྱབ་པའི་སྣང་བ་ཤར་ཏེ། ཕྱིས་བྱ་རྒོད་གཤོངས་ཀྱི་གདན་ས་བྱེད་པའི་རྟེན་འབྲེལ་གྱི་སྔ་ལྟས་སུ་འདུག་གོ
།མཚན་དུས་ཉིད་འཁྲུལ་བསེང་བའི་འོད་གསལ་ན། །ཡུལ་སྣང་སྣ་ཚོགས་རྣམ་བཀྲའི་རི་མོ་ཤར། །ངོ་མཚར་ལྟད་མོ་སྣ་ཚོགས་དེ་ཚེ་མཐོང༌། །མཚན་བསྙེན་མཐའ་རུ་འཁྱོལ་སྙམ་དགའ་བ་སྐྱེས།
།དངོས་སམ་རྨི་ལམ་ཉམས་ཀྱི་སྣང་བ་ལ། །ཕྲ་རགས་འཆར་སྒོ་བསམ་གྱིས་མི་ཁྱབ་ཀྱང༌། །ཕལ་ཆེར་དྲན་ལམ་མི་གསལ་གསལ་ན་ཡང༌། །མངས་པས་འཇིགས་ཕྱིར་བཀོད་ཀྱང་གད་མོའི་གནས།
།དེ་ནས་དགྱེས་རྡོར་ཡབ་ཡུམ་གྱི་བསྙེན་པ་རྫོགས། དེ་རྗེས་ཁ་སྐོང་བསྙེན་པ་མཛད་པའི་ཕྱག་སྲོལ་གཞན་ལ་འདུག་ཀྱང་རང་ལུགས་ལ་མི་སྣང་ཁ་གསོ་བའི་སྦྱིན་སྲེག་གི་ཚེ་དབོན་རབ་འབྱམས་པ་བློ་གྲོས་མཚམས་ནང་ན་ཡོད་པས་སྦྱིན་སྲེག་གི་རོགས་ལ་བོས།
ཐབ་ཐིག་དང་ཐབ་ཀྱི་རྡུལ་ཚོན་སོགས་དྲུང་ཆེན་བཟང་པོས་བས་བྱས། གཅེད་མདེས་མེ་སྦོར་བའི་ཚེ་གཅེད་མ་དེ་ཁུར་བ་ཙམ་གྱི་མེ་ཚང་གི་ཨོང་བའི་རས་མདེ་དེས།
གཅེད་མདེའི་མེ་ཕྲོགས་པ་བཞིན་དུ་མེ་ཚང་

ལ་མེ་འབར་ནས། གཅེད་མདེའི་མེ་དེ་མེ་ཁང་ལ་ཡལ་སོང་བ་མངོན་སུམ་དུ་བྱུང་བས་རྟེན་འབྲེལ་ངོ་མཚར་ཆེ་སྙམ་པ་བྱུང༌། ཁ་སྐོང་སྦྱིན་སྲེག་བྱས་ཚེ་མེ་ལྷ་ཡིས། །མེ་ལྕེ་རང་འབར་བསྲེག་རྫས་བདུད་རྩི་བཞེས།
།་འགལ་རྐྱེན་སྡིག་བསྲེགས་ཚེ་དང་བསོད་ནམས་འབར། །འོད་གསལ་མེ་ལྕེས་མ་རིག་མུན་བསལ་སྙམ། །ཞག་དྲུག་བར་ལ་ཁ་གསོའི་སྦྱིན་སྲེག་གྲུབ། མཚན་དུས་རྨི་ལམ་འོད་གསལ་ཆར་སྒོའི་ངང༌། །གྲངས་དུས་མཚན་བསྙེན་རབ་འབྲིང་ཐ་མ་གསུམ།
།གདན་ཐོག་གཅིག་ཏུ་ཚང་བའི་དྲིན་དྲན་ནས། །ཕྱག་འཚལ་ཐུགས་རྗེས་གཟིགས་ཤིང་བློ་གསལ་རྗེ། །མཚམས་ལ་ཧབ་འགྲོལ་མི་རུང་གསུང་པས་ཞག་འགའ་ཅི་བདེར་གནས། དེ་ནས་རྗེ་བླ་མ་དགྱེས་བཞིན་དུ་བླ་བྲང་དུ་ཤོག་གསུང་ཕྱིན་པས་དེའི་ཉིན་ངོར་པའི་ཟུར་འཆད་པ་ཆོས་རྗེ་སངས་རྒྱས་སེང་གེ་འབྱོན་རྒྱུ་ཡིན་ཟེར་གདན་གཤོམ་གྲུབ་འདུག
།དེ་ལ་ཕྱག་འབུལ་ཨེ་དགོས་ཞུས་པས། ངོར་ལ་འབྱོན་འདོད་ཡོད་ན་བྱས་པས་རུང༌།
གཞན་མི་དགོས་གསུང་ནས་མ་བྱས། དེ་ནས་འཇམ་མགོན་བླ་མ་ཡང་བྱི་ལོ་དགུན་ཆོས་ཐོག་ཏུ་ཆོས་སྡེའི་དབུ་མཛད་དང༌། ཡ་ག་ཆོས་སྡིངས་པའི་ཕྱག་འབུལ་བཞེས་གྲུབ་ནས་ངེད་ཀྱི་མཚམས་གྲོལ་དང་བསྟུན་འདར་དུ་ཕེབས།
རྗེ་བླ་མ་ཡབ་སྲས་མཇལ་ཕྲད་གནང་བའི་ཚེ་རྗེ་བླ་མ་རང་ལས་བཞུགས་གདན་མཐོ་བ་བཅས་འདུག་པ་ལ། འཇམ་དབྱངས་བླ་མས་མི་བཞུགས་གསུངས་ཀྱང་རྗེའི་དྲུང་དེ་སྐད་མ་གསུང༌།
ཁྱེད་མཐོ་བ་དེ་གང་མཐོ་བ་ཡིན་ནོ་གསུང༌། དེ་ནས་ཆོས་རྒྱལ་ནམ་མཁའ་ཚེ་དབང་རྡོ་རྗེའི་ཁོ་བོ་ལ་ཆོས་གླིང་སློབ་དཔོན་ལ་ཤོག་གསུང་ཕྱག་རྟགས་ཕེབས། འགྲོ་འདོད་མེད་ཚུལ་ཞུས་ཀྱང་བླ་མ་ཡབ་སྲས་ཀྱིས་

གཡས་རུ་བྱང་བ་འདི་ཆོས་རྒྱལ་ཡིན་པས་དེའི་གསུང་བཞིན་བྱེད་དགོས་གསུངས་ནས། བླ་མ་ཡབ་སྲས་ཀྱི་བཀའ་མ་ཆོགས་པར་རང་ལོ་སུམ་ཅུ་པ་བྱི་ལོའི་མཇུག་གླང་ལོའི་འགོ་བརྩམས་པའི་དགུས་ཆོས་སྟེང་དུ་ཆོས་གླིང་སློབ་དཔོན་བྱེད་དགོས་བྱུང༌།
དེའི་ཚེ་ཆོས་རྒྱལ་ནམ་མཁའ་ཚེ་དབང་རྡོ་རྗེས་རེ་ཞིག་ཆོས་གླིང་སློབ་དཔོན་གྱིས་ཤིག །ཕུགས་མ་དབུ་མཛད་བློ་གྲོས་རྣམ་རྒྱལ་འདི་ཆོས་སྡེ་ཆེན་པོའི་རྒྱན་ཡིན་པས་འདི་ཡང་བཞུགས་བརྟན་པའི་ཐབས་སུ་འགྲོ་བ་དང༌།
ཁྱེད་རང་ལ་ཡང་བྱ་རྒོད་གཤོངས་ཀྱི་མཚམས་ནས་ཡ་ག་ཆོས་སྡིངས་ལས་འཆད་ཉན་བྱེད་ས་ལྷག་པ་མེད་པས་བློ་ལ་ཞོག་གསུང་པ་ཕེབས། བདག་གི་དེ་འདྲ་མི་ལྕོགས་ཆོས་གླིང་སློབ་དཔོན་ལོ་གཉིས་གསུམ་བྱས།
དེ་རྗེས་གྲོལ་ཆ་གནང་དགོས་ཞེས་ཞུས། དེ་ནས་གླང་ལོ་དེའི་དཔྱིད་ཀ་མན་ཆོས་གླིང་གྲ་ཚང་དུ་སློབ་གཉེར་པ་ཡང་ཤིན་ཏུ་མང་བ་བློ་གསལ་བ་ཡོད་པས་འཆད་ཉན་ཤིན་ཏུ་འཕེལ་བར་བྱུང༌།
ཆོས་རྒྱལ་ཆེན་པོ་ཡང་ཤིན་ཏུ་ཐུགས་མཉེས། གསེར་དཔོན་ལྔ་དར་གྱི་བུ་འདི་བསྟན་པ་ལ་ཕན་པ་ཞིག་ཡོང་བ་འདུག་གསུངས་ཟེར། ཆོས་རྒྱལ་ནམ་མཁའ་རིན་ཆེན་གྱིས་ཀྱང་དེང་སང་དབུས་གཙང་གི་གཞུང་ན།
གསེར་དཔོན་ལྔ་དར་གྱི་བུ་འདི་ལས་ཡོན་ཏན་ཆེ་བ་མེད་གསུངས། བོ་དོང་ནས་རྒྱུགས་ཀྱང་ལོ་འགའ་ཡར་གནང༌། དེའི་ཚེ་བྱམས་མཆུ་བ་ཟེར་བའི་དཔོན་སྐྱ་འདི་ཚང་གིས་ཁོ་བོ་བཙུན་ཆུང་ནས་ཆོས་གླིང་སློབ་དཔོན།
ཡ་ག་ཆོས་སྡིངས་སློབ་དཔོན་གྱི་སྐབས་ཐམས་ཅད་དུ་གུས་ཞེན་ཆེ་ཞིང་མཁོ་བའི་ཡོ་བྱད་ཐམས་ཅད་བསྒྲུབ་པ་ཞིག་ཡོད། ཆོས་སྡེ་ཆེན་པོར་ཡང་རང་རེ་འུར་ཤོག་བདག་པོ་བཟང་པོ་བྱེད་པའི་སྤོབས་པ་ཆེན་པོ་མེད་པས་གྲགས་པ་ཆེན་པོ་བྱུང་བ་ནི་ལྐོག
།བློ་གཟུར་གནས་

རྣམས་དོན་གྱི་ཡོན་ཏན་འདུག་ཟེར་བར་ཐག་གཅོད་པ་བྱུང༌། དགུན་ཆོས་གཅིག་གི་ཚེ་དེང་སང་ཐུབ་བསྟན་རྣམ་རྒྱལ་གྱི་མཁན་པོ་བྱེད་པའི་ཆོས་རྗེ་བྱམས་པ་རབ་བརྟན་ཟེར་བ་དེ་གྲ་སྐོར་ལ་བྱུང༌། ངེད་ལ་ཕར་ཕྱིན་ལ་གཞུང་ཞུ་བྱས།
རྒྱུན་ཞུགས་ཞུགས་པ་རྒྱུན་ཞུགས་ཆོས་ཅན་ཟེར་བའི་བཅད་སྐྱོན་བྱས་ནས་རྣམ་ཐར་སྒོ་གསུམ་དུ་རྒྱུག་འབྲལ་བྱེད་ཅིང་འདུག །བྱང་ངམ་རིང་ཆོས་སྡེར་སྤྱིར་བཅད་སྐྱོན་དང༌། ཁྱད་པར་བསྟན་བཅོས་ཕར་ཕྱིན་སྐབས་སུ་བཅད་སྐྱོན་བྱེད་མཁན་ལ་འཕྱས་སྨོད་མ་གཏོགས།
ཡོན་ཏན་གྱི་གྲགས་པ་སྒྲོག་པའི་ཤེས་ལྡན་གཟུར་གནས་སུ་ཡང་མེད། དེང་སང་ཁོང་གི་རྣམ་ཐར་སློབ་དཔོན་པ་ཞིག་གིས་བྱས་པ་ན།
ཁོང་པ་རྒྱལ་བའི་རྒྱལ་ལུགས་ཀྱི་རྫུན་མང་པོ་བྲིས་འདུག་ཟེར་རོ། །ཡང་སྐབས་ཤིག་སྡེ་གུང་པའི་སློབ་དཔོན་ཆོས་རྗེ་མགོན་རིན་བ་ཟེར་བ་ཞིག་ཁོ་བོ་ཅག་ལ་གཞུང་ཞུ་བྱེད་དུ་བཅུག །བགྲོ་གླིང་མང་པོ་བྱས་པས་སེམས་ཅན་ཐམས་ཅད་སངས་རྒྱས་པ་མེད་པ་དང༌།
རྒྱལ་པོ་དོན་གྲུབ་ཀྱང་སངས་རྒྱས་པ་མེད་ཟེར་བ་བྱས་པས། ཆོས་རྒྱལ་ནམ་མཁའ་ཚེ་དབང་རྡོ་རྗེས་སློབ་དཔོན་ཀླུ་སྒྲུབ་དེ་སྐད་བྱས་ཅུང་མི་ཡོང་ངམ་གསུང་པ་ལ།
བསམ་གྲུབ་དགའ་ལྡན་པའི་སློབ་དཔོན་སྣར་ཐང་དབུ་མཛད་ཟེར་བའི་ཆོས་ཁྲིམས་པ་ཞིག་ཡོད་པ་དེ་ན་རེ། ང་དཔལ་ལྡན་ས་སྐྱ་པའི་གྲུབ་མཐའ་ཡིན། ས་སྐྱ་པའི་ལུགས་ལ་ཁོང་སྤུ་ཙམ་ཡང་འཆུགས་པ་མེད་དོ་ཟེར།
དེའི་དགོངས་དགའ་ལྡན་པའི་ཆོས་ཁྲིམས་པ་ཞིག་ཡོད་པ་དེ་བདག་གི་རྩར་བྱུང༌། ཆོས་རྗེ་མགོན་རིན་པ་ཟེར་བ་དེ་དེང་སང་བཀྲ་ཤིས་ལྷུན་པོ་ན་སྟོན་པ་བཟང་ཤོགས་ཡིན་པ་ལ། དེ་ཐུབ་པས་དགའ་ཚད་ཡིན་ནོ་ཟེར་མཐེ་བོ་བསྒྲེང་བ་བྱུང༌།
ཡང་ཆོས་རྒྱལ་ཀུན་

དགའ་རིན་ཆེན་གྱི་བཞུགས་གྲལ་དུ་དབུ་མ་ལ། ཞལ་སྔ་ནས་དམ་ཆོས་པ་དང་གཉིས་བགྲོ་གླེང་རྒྱུན་རིང་པ་བྱས། བགྲོ་གླེང་སོད་སོགས་ཤིན་ཏུ་སྨར་བ་ཕན་ཚུན་གཉིས་ཆར་བློ་ཚད་མར་བྱས་པ་བྱུང༌། ཆོས་རྒྱལ་གྱི་ཞལ་ནས་བགྲོ་གླེང་ཟེར་བ་དེ་ཁྱེད་གཉིས་ཀྱི་དེ་འདྲ་བ་ཞིག་ཡོང་བ་ཡིན་གསུང༌།
གཞན་དཔང་པོ་དང་ལྟད་མོ་བ་རྣམས་ཀྱང་དེ་རིང་ལས་ལྟད་མོ་ཆེ་བ་མ་བྱུང༌། ཀུན་གྱི་རྒྱུད་མི་འཁྲུག་པ་གཡག་འཁྲུག་ལྟ་བུ་རྒྱུན་རིང་པོ་བྱས་ན་ཡོན་ཏན་གྱི་བཤན་མི་ཕྱེད་ཀ་མེད་ཡོང་བ་འདུག་ཟེར་བ་བྱུང་ངོ༌།
།ཐུབ་བསྟན་ཕྱོགས་ཀྱི་ཆོས་རྗེ་ལུང་རྒྱ་མ་ཆུང་བ་ཟེར་བའི་སྐུ་ཡོན་ཤིན་ཏུ་ཆེ་བ་ཞིག་ཡོད་པ་དེ་ན་རེ།
ཁྱེད་དང་བགྲོ་གླེང་བྱས་པས་བློ་བསྐྱེད་མི་འབྱུང་བ་མི་སྲིད། གཞན་དང་བགྲོ་གླེང་བྱས་ཀྱང་ཚིག་འགྲེ་ཙམ་མ་གཏོགས་དོན་གྱི་བགྲོ་གླེང་ནི་མི་ཡོང་རྒྱུད་འཁྲུག་པ་ལས་མེད་ཟེར་རོ། །ཡང་མཚལ་གུང་པའི་སློབ་དཔོན།
ཆོས་རྗེ་བཀྲ་ཤིས་འོད་ཟེར་བ་དེ་ན་རེ། བཟང་ལྡན་ཆོས་སྡེར་གོང་མ་ནམ་མཁའ་རིན་ཆེན་གྱི་ངམ་རིང་ཆོས་སྡེའི་གྲ་ཤར་དྲག་པ་རྣམས་བོས། ཆོས་སྡེ་གཉིས་རྩོད་པ་བྱེད་དུ་བཅུག་པའི་ཚེ་ངེད་ངམ་རིང་པ་རྣམས་ཀྱིས་མ་ཐུབ་པས་ང་རང་ཡང་མཐེང་སྐྱེས་པ་དེ་འདྲ་བྱུང་སྟེ།
ཁྱེད་པོ་ཏི་མཐའ་དག་ལ་མཁས། ཐུབ་བསྟན་ལུགས་ཀྱི་གཞུང་དོན་གྱི་བགྲོ་གླེང་ཡང་ཤེས། བྱ་གཤོངས་ལུགས་ཀྱི་བར་ཤུན་གྱི་བགྲོ་གླེང་ཡང་ཤེས་པས་ཁྱེད་ཀྱི་ཁ་ཡ་བྱེད་པ་འཇིགས་པོར་འདུག་ཟེར་རོ།
།གཟུར་མི་གནས་པའི་ཕྱོགས་གཞན་མི་དགའ་ཡང༌། གཟུར་གནས་ས་དགེའི་ཕྱོགས་གཞན་དྲང་ཐིག་འདེབས། ཕྱོགས་ལྷུང་རྨོངས་པའི་རྩོད་ལས་རྣམ་གྲོལ་བའི།
།རིགས་སྨྲར་དཔྱོད་ལྡན་དམ་པ་རེ་རེ་ཙམ། །གླང་ལོ་དེའི་སྟོན་འདར་དུ་ཡོང༌། རྗེ་བློ་གསལ་རྒྱ་མཚོ་

ལ་བདག་ཟླ་གཅིག་སྡོད་ལོང་ཡོད་བ་འདུག་པས། དེ་བར་གསུང་ཆོས་ཤིག་གནང་དགོས་ཞུས་པས། འོ་ན་ནི་གུ་ཨེ་བྱེད་གསུང༌། ནི་གུ་སྔར་ཡང་ཐོབ། ནི་གུའི་ཆོས་འདི་དྭགས་ཤངས་བཀའ་བརྒྱུད་ཀྱི་བླ་མ་ཞིག་ལ་ཞུ་བ་རིགས།
འདིར་དཔལ་ལྡན་ས་སྐྱ་པའི་ཟབ་ཆོས་ཤིག་ཞུ་སྙམ་ནས་འཁོར་ལོ་བདེ་མཆོག་གི་འཁྲིད་ཅིག་གནང་འཚལ་ཞུས་པས། དེ་ཟླ་བ་གཅིག་ལ་ཅུང་མི་འགྲོ། འཇིགས་བྱེད་ཀྱི་འཁྲིད་ཅིག་ཨེ་བྱེད་གསུང༌། ཁོ་བོས་འཇིགས་བྱེད་ལ་སྔར་འཁྲིད་ཟབ་མོ་དེ་ཡོད་པ་ཉ་མགོ་མ་ནོན།
དྲག་པོ་མངོན་སྤྱོད་སོགས་ལས་ཚོགས་ཆེན་པོ་བྱས་པ་ཞིག་ཡོད་པ་འདྲ་སྙམ། དེ་ཡང་མིན་པ་ཞིག་ཞུ་ལགས་ཞུས་པས། འོ་ན་དཔལ་ལྡན་ས་སྐྱ་པའི་གསུང་ངག་ཆེ་ཆུང་དུ་གྲགས་པའི་ཤིན་ཏུ་སྤྲོས་མེད་ཀྱི་འཁྲིད་འདི་ཟབ་པོ་ཞིག་ཡོད་པས་དེ་ཨེ་བྱེད་གསུང༌།
དགའ་བ་དང་སྤྲོ་བ་ཆེན་པོ་བྱུང༌། དེ་ག་བཀའ་དྲིན་ཆེ་ཞུས་པས་སྤྲོས་མེད་ལ་ངོར་ནས་བརྒྱུད་པ་དང༌།
ཐེག་ཆེན་ཆོས་རྗེ་ནས་བརྒྱུད་པའི་བརྒྱུད་པ་གཉིས་ཀ་ཚང་བའི་རྒྱས་པ་ཞིག་བཞུགས་འདུག་པས། ཐོག་མར་གཤེད་དམར་ལྷ་ལྔའི་དབང༌། སྤྲོས་མེད་རང་རྐང་ལ་སྐལ་ལྡན་ཅིག་ཅར་བ་རྗེས་འཛིན། རྫོགས་རིམ་གྱི་འཁྲིད་ཁོ་ན་ཡིན་འདུག་ཀྱང་རྗེ་ཨེ་ཝཾ་པས་བསྐྱེད་རིམ་གྱི་འཁྲིད་ཁ་བསྐང་བ་བཞིན་བསྐྱེད་རྫོགས་ཀྱི་འཁྲིད་ཆ་ལག་ཡོངས་རྫོགས་བརྒྱུད་པའི་ལོ་རྒྱུས་དང༌།
བསྐྱེད་རིམ་བཤད་པ་སོགས་ལ་ཟིན་ཐུན།
བྱིན་རླབས་ཀྱི་སྐོར། སྤྲོས་མེད་རྒྱུན་གྱི་བྱིན་རླབས། འོད་གསལ་འཆར་བའི་བྱིན་རླབས། བདུད་རྩི་བྱིན་རླབས་སོགས་རྒྱས་པར་ཐོབ། ཁོ་བོས་ཀྱང་དེ་རྣམས་ལ་ཟིན་བྲིས་བྱས་གཟིགས་ཕུལ་བས་ཐུགས་དགྱེས་པར་གྱུར།
དེའི་ལོ་ཕྱི་མ་ཡང་ཆོས་འཁོར་ཕུག་

ཏུ་གཤེད་དམར་གྱི་བསྙེན་པ་སྦྱིན་སྲེག་དང་བཅས་པ་གྲུབ། དེ་ནས་རྗེ་བླ་མའི་དྲུང་དུ་ཡོངས། མང་མཁར་རྨུའི་གཟིམས་ཁང་གསར་པར་སླེབ། བཀའ་གདམས་ཀྱི་ཆོས་སྐོར་མང་པོ་དང་ལམ་དབང་གཅིག་གནང༌། དེ་འདུས་ཀྱི་ཕྱག་དྲིལ་ཧོར་ལོག་ར་ལོག་རྩེ་ལྔ་མ་ཞིག་འདུག་པ་དེ།
ལམ་དབང་གི་རིང་ལ་ཁོ་བོ་ལ་གནང༌། འདི་ཁྲོལ་ཐུགས་དམ་དང་བཤད་པ་སོགས་འཕྲིན་ལས་གྱིས་གསུང༌། དྲིལ་བུ་དེ་དེང་སང་ཡ་ག་ཆོས་སྡིངས་ན་འཇམ་དབྱངས་བླ་མའི་སྐུ་གདུང་རིང་བསྲེལ་བཞུགས་པའི་དངུལ་གདུང་གི་དྲུང་ན་ཡོད།
སློབ་དཔོན་བྱེད་རིང་ལ་མཇལ་ཕྲད་ལ་ཁོ་རེ་ཡོངས་གསེར་ཞོ་རེ་ཞོ་དོ་འབུལ་རྒྱུ་ཡོང་གིན་ཡོད། ཁྱེད་ངའི་གསེར་དཔོན་ཡིན་ནོ་གསུང༌།
སྣམ་སྦྱར་གཏུར་བུ་དང་བཅས་པ་སོགས་གནང༌། རྒྱུད་མན་ངག་གི་མངའ་བདག་ཚར་པ་རྗེ། །ཐུགས་འབྲལ་མི་ཕོད་པར་བརྩེ་བས་བསྐྱངས། །དྲིན་འཁོར་མེད་ཀྱི་འདྲེན་པར་ཡིད་ཆེས་རྙེད། །ཁྱེད་ཡང་ཡང་དྲན་ནོ་ཐུགས་རྗེས་གཟིགས།
།གླང་ལོ་དགུན་ཆོས་སྟེང་དུ་མཁན་ཆེན་བཟང་པོ་བཀྲ་ཤིས་ཀྱིས་མཁན་པོ་དང༌། འཇམ་དབྱངས་བླ་མ་ཕྱོགས་ལས་རྣམ་རྒྱལ་གྱིས་ལས་སློབ་མཛད། མདོ་རྩ་བར་སྐལ་བ་དང་ལྡན་པའི་རང་བཞིན་ཅན་ལ་བར་ཆད་མ་དྲིས་པར་ཡང་ངོ་ཞེས་གསུངས་པ་ལྟར་དེ་དུས་གསང་སྟོན་མེད།
གྲིབ་ཚོད་ཁ་སྐོང་དང་བཅས་པའི་དབུས་སུ་ངམ་རིང་ཆོས་གླིང་བླ་བྲང་དུ་ཚིགས་ཕྱི་མ་བསྙེན་རྫོགས་ཀྱི་སྡོམ་པ་ཐོབ།
སྡོམ་རྒྱུན་དེ་ནི་མཁན་སློབ་གཉིས་ཀྱི་ལྕགས་ཐང་ཆོས་རྗེས་ལས་བསྙེན་པར་རྫོགས། ལྕགས་ཐང་ཆོས་རྗེས་ཡ་ག་ཆོས་སྡིངས་སུ་སྒྱེ་ཆུ་བ་བྱམས་པ་དཀོན་ཅོག་དཔལ་ལས་བསྙེན་པར་རྫོགས། དེས་ངམ་རིང་མཁན་ཆེན་རིན་

ཆེན་རྡོ་རྗེ་ལ་བསྙེན་པར་རྫོགས། དེ་ཡན་གྱི་བརྒྱུད་པ་མ་རྙེད། ཕྱིས་ལྷས་སྡིངས་སློབ་དཔོན་ཤེས་རབ་མེ་ལྕེ་བའི་གསུང་གིས་ཁྱེད་ཀྱི་ཐུགས་ལ་མཁན་ཆེན་རིན་རྡོར་བས་སེམས་དཔའ་ཆེན་པོ་གཞོན་ནུ་རྒྱལ་མཆོག་ལ་བསྙེན་པར་རྫོགས་སམ་དགོངས་པ་ཞིག་འདུག་སྟེ།
དེ་མིན་པའི་མཁན་བརྒྱུད་ཀྱི་ཡི་གེ་ཞིག་ཁོ་བོ་ལ་ཡོད་དེ་གཟིགས་འབུལ་གསུང་བ་བྱུང་ཀྱང་ཕྱིས་ལག་ཏུ་མ་བྱུང༌། དེ་ནས་ཁོ་བོས་ཆོས་གླིང་དུ་གླང་སྟག་ཡོས་གསུམ་ཕར་ཚད་ལ་འཆད་ཉན་ཡང་འཕེལ་པོ་བྱུང༌།
བྱམས་ཆོས་ལྔ་གསར་འཛིན་པ་སུམ་ཅུ་ཙམ་བྱུང་བ་རྒྱུགས་འབུལ་ལ་འགྲོ་སྙམ་ཡོད་པ། ཆོས་རྒྱལ་ཆེན་པོས་ཡ་ག་ཆོས་སྡིངས་སློབ་དཔོན་ལ་རྫོགས་བདའ་བྱེད་པའི་དགོངས་པ་ཡོད་འདུག་པས་འབྲུག་ལོ་ཕྱག་རྟགས་རིམ་པ་གཉིས་ཙམ་བྱུང༌།
ཁོ་བོས་ཀྱང་དེ་ཀ་ཤེས་ནས་མ་ཕྱིན་པ་ལ་བརྗིད་ཆེ་བ་དང་བཅས་པའི་ཕྱག་རྟགས་གསུམ་པ་ཞིག་བྱུང༌། ཁོ་བོས་ཀྱང་བྱམས་ཆོས་པ་རྣམས་ཀྱི་རྒྱུགས་འབུལ་དང་བཅས་འགྲོ་རྩིས་བྱས་པ་ལ།
གྲྭ་པ་བྱིང་གིས་ཀྱང་ཤེས་ནས་ངེད་ཀྱང་འབོད་ཞུས་ལ་འགྲོ་ཟེར་བྱམས་ཆོས་རྒྱུགས་འབུལ་དང་བཅས་ལྔ་བཅུ་སྐོར་གྱིས་ཡོངས་རྒྱུགས་འབུལ་ལེགས་པར་གྲུབ།
ངེད་ཆོས་གླིང་རྒན་པ་བཞི་དང་བཅས་ཆོས་རྒྱལ་ཆེན་པོའི་དྲུང་དུ་གསོལ་ཇ་ཞུས། བྱམས་ཆོས་རྒྱུན་འདོན་འཛུགས་པའི་རྟེན་དུ་སྔར་གྲ་ཚང་ནས་གསེར་གྱོང་ཞོ་དོ་རེ་སྡེ་སྲིད་གཟིམས་ཆུང་དུ་ལོ་སྟར་གྱི་འབུལ་དགོས་འདུག་པ་དེ་འཆག་པ་ཞིག་བཀའ་དྲིན་བསྐྱངས་དགོས་ཞུས་པས།
ཆོས་རྒྱལ་ནམ་མཁའ་ཚེ་དབང་རྡོ་རྗེ་ཞལ་འཛུམ་མདངས་དང་ལྡན་པར་བྱས། གསེར་གྱོང་ཞོ་དོ་པོ་འདི་གཟིམས་ཆུང་དུ་འབབ་རྒྱུ་

ཡིན་པས་འཆག་ཏུ་མི་རུང་ཡང་ད་ལན་ཁྱེད་ཟེར་བ་དེ་ཡང་ངས་དང་དུ་ལེན། ངེད་ཟེར་བ་དེ་ཡང་ཁྱེད་ཀྱིས་དང་དུ་ལེན་དགོས་གསུང༌། ངེད་རྣམས་ཐེ་ཚོམ་ལོག་གེ་བ་ཞིག་གི་ངང་ལས་ལོག ངེད་རང་རྣམས་ཀྱི་ལྐོག་ལབ་ལ་གསུང་གི་མདངས་དེ་ལ་ནི་གསེར་གྱོང་ཞོ་དོ་ཆར་འཆག་གསུང་པ་འདྲ་བ་ཞིག་བྱུང་སྟེ།
སྔར་གྲ་ཚང་གི་སློབ་དཔོན་སྐུ་ཡོན་ཆེ་བ་སྡེ་སྲིད་ཀྱི་ཐུགས་ལ་འདོགས་པ་པཎ་ཆེན་ལེགས་པའི་བློ་གྲོས་དང༌། འཇམ་དབྱངས་བློ་གྲོས་རྣམ་རྒྱལ་ལྟ་བུས་ཀྱང་སྣེ་རེ་སྣེ་གཉིས་ལས་མ་ཆོགས་པ་ཡིན།
ད་ལན་ཞོ་གང་ཙམ་ཕྱོགས་ནའང་རབ་ཟེར་གྱིན་ཡོངས་གྲ་ཁང་དུ་སླེབ་དང་བསྟུན། གསེར་གྱོང་ཞོ་དོ་ལ་མགུར་ཞོ་གསུམ་ཙམ་ཡོང་གིན་འདུག་པ་དེ་རྩ་ཆག་ཡོང་བའི་ཕྱག་དམ་སྐྱེལ་དུ་དྲུང་འཁོར་ཞིག་གནང་བྱུང༌།
གྲ་པ་རྣམས་ནི་དགའ་མགུ་ཡི་རང༌། ཁྱེད་གྲ་ཚང་གི་སློབ་དཔོན་ཐེས་ཆེ་ཤེས། རྒྱལ་སྲས་ཐུགས་རྗེ་དཔལ་ལས་ཀྱང་ལྷག་པ་ཞིག་བྱུང་ཟེར།
ངེད་གདན་མཐོན་པོ་བརྩིགས་པའི་སྟེང་དུ་བཞག །ང་དང་དཀར་བཅོལ་བཟང་པོ་བྱེད་ཀྱིན་འདུག །ངེད་ལ་རྩེར་ཤོག་གསུང་ཆོས་རྒྱལ་ཆེན་པོས་གསོལ་ཇ་དང་གནང་སྦྱིན་བཟང་པོ་མཛད། ད་དགོས་གྲ་ཚང་ལ་ཡང་བྱམས་ཆོས་ཀྱི་གཞི་རྟེན་དགའ་མོ་སྦྱར་ཡོད།
ཁྱེད་ཀྱང་ཡ་ག་ཆོས་སྡིངས་སུ་འཆད་ཉན་ལ་ཕྱིན་ན་རང་གི་ཡོན་ཏན་གྱི་རྒྱན་དུ་ཆེ། སྤྱིར་མཁན་སློབ་གཉིས་གཉིས་བྱས་པ་འདི་ལེགས་ཚོགས་ཆེ་རྒྱུ་ཡང་མི་ཡོང་འདུག་སྟེ།
ཁྱེད་དཔོན་སློབ་གཅིག་གིས་གཅིག་གི་གྲོགས་སུ་ཆེ་བ་ལས། གཞན་མཐུན་མི་མཐུན་ཡོང་བའི་ཚད་དུ་མི་འདུག་གསུང་བྱུང་བས། རང་གི་འཁོས་ཀ་འདི་ལ་ཆོས་རྒྱལ་ཆེན་པོ་འདི་ལྟ་བུའི་བརྩེ་སྐྱོང་མཛད་པ་ངོ་མཚར་ཆེ་བསམ་དགའ་ཆེས།
མཆི་

མ་བྲོ་ལྷུག་གེ་བ་མ་གཏོགས་གཞན་ཞུ་མ་སྤོབས། དེ་ནས་འཇམ་དབྱངས་བླ་མ་ཡང་ངམ་རིང་དུ་ཕེབས་བྱུང༌། འབྲུག་ལོའི་དཔྱིད་དེ་ཡ་ག་ཆོས་སྡིངས་དཔྱིད་ཆོས་སྟེང་དུ་ཡ་ག་ཆོས་སྡིངས་སློབ་དཔོན་གྱི་གོ་རར་སླེབ།
ཕྱག་འབུལ་གྱི་ཚེ་ངེད་ཁྲི་དངོས་མའི་སྟེང་དང༌། དེའི་གོང་དུ་ཁྲི་མཐོན་པའི་སྟེང་དུ་འཇམ་མགོན་བླ་མ་བཞུགས། གྲ་པ་རྣམས་ཀྱིས་ཕྱག་འབུལ་དགའ་སྤྲོ་དང་བཅས་མཛད། དེ་ཡང་སྔར་རྨི་ལམ་དུ་ཚོགས་ཆེན་པོར་ངེད་དཔོན་སློབ་ཁྲི་གཉིས་ལ་བཞུགས་པ་ཡང་ཡང་རྨི་སྟེ།
ཆོས་གླིང་ཡ་ག་ཆོས་སྡིངས། བྱ་གཤོངས། ངམ་རིང་ཆོས་སྡེ་རྣམས་སུ་བླ་མའི་གདན་ཁྲིར་རང་གིས་ཀྱང་ཡང་ཡང་འཛེགས་པ་འདི་ལ་ལྟ་བ་ཡིན་པར་འདུག
།འབྲུག་ལོ་ནས་བྱ་ལོའི་བར་ལོ་བཅོ་བརྒྱད་ཀྱི་བར་དུ་ཡ་ག་ཆོས་སྡིངས་སུ་འཆད་ཉན་བྱས། སྐབས་ཤིག་བྱང་ཁང་གསར་བ་མགོན་པོ་རྣམ་རྒྱལ་ལ་སྙན་ཚིག་ཅིག་ཕུལ་བས་ཤིན་ཏུ་མཉེས་ཤོག་གསུང་ཞག་འགའ་བསྡད།
ཁྱེད་འདི་ལྟ་བུ་ལ་དགྱེས་པ་འདུག་གསུང་ནས་གཟིམས་ཆུང་མཆོད་གྲལ་ནས་གོང་མ་ལྔ་ཚར་གྱི་སྐུ་ཤིན་ཏུ་ལེགས་པ་ཞིག་གནང༌། ཆེས་དགའ་བ་ཁྱད་པར་ཅན་ཐོབ། རང་གཅེས་པའི་བུ་དང་ཆུང་མ་སོགས། །ཡིད་ཕོངས་མེད་སྦྱིན་གཏོང་སྔོན་རབས་ཀྱི།
།རྒྱལ་དྲི་མེད་རྣམས་ལ་ཅོ་འདྲི་བའི། །བྱང་ཁང་གསར་མགོན་པོ་རྣམ་རྒྱལ་ཁྱེད། །འབངས་ངན་པས་བསླུས་པའི་མཛད་པ་ལ། །གཞན་འཕྱ་སྨོད་སྒྲོ་སྐུར་བདེན་ན་ཡང༌།
།རྫས་ལོངས་སྤྱོད་འཁོར་ལ་མ་ཆགས་པར། །ཀུན་སྦྱིན་གཏོང་ཐ་མལ་སྤྱོད་ལས་འདས། །སྔོན་ས་སྐྱ་གོང་མའི་ཐུགས་རྗེས་སྦྲེལ། །ལྷ་དཀར་ཕྱོགས་སྲུང་མའི་ལྕགས་ཀྱུས་

དྲངས། །ཁོང་གོང་མ་མཆེད་ལྔ་རོག་གེ་བྱོན། །བདག་སྐལ་པ་བཟང་སྙམ་དགའ་སྤྲོ་འཕེལ། །ཡང་མི་དབང་དེས་ས་པཎ་གྱི་ཕྱག་བྲིས་ཀྱེ་རྡོར་གོས་ཐང་དང་ཤིན་ཏུ་མཁོ་བའི་པོ་ཏི་བཅུ་སོགས་ཀྱང་གནང༌། སྦྲུལ་ལོའི་མགོ་དེ་ཙམ་ལ་ཆོས་རྒྱལ་ཆེན་པོས་མུས་པ་ཏབ་ཏོབ་པས་བྲིས་པའི་ཀྱེ་རྡོར་ལྷ་དགུའི་བྲིས་ཐང་གསར་པ་ལེགས་པ་ཞིག་གནང་འཆད་ཉན་གྱིས་ཤིག་གསུང༌།
ཁོང་སྔོན་མེད་ཀྱི་ཆོས་རྒྱལ་ངོ་མཚར་ཅན། །བསྟན་འགྲོ་ལ་ཕན་པའི་ལྷག་བསམ་ཆེ།
།ཆོས་སློབ་གཉེར་བྱེད་འདོད་བུ་བཞིན་སྐྱོང༌། །ཁོང་བསམས་ཤིང་དྲན་ཚེ་ཡིད་རབ་འཕྱོ། །དུས་ལན་ཅིག་ཁོ་བོ་དྲུང་དུ་བོས། །ཁྱོད་གཞུང་ལུགས་ཆེ་ལ་བློ་གྲོས་བཟང༌། །ཆོས་ལེགས་བཤད་འཆད་ལ་འབད་ཅིག་གསུང༌།
།ལྷ་དགྱེས་པ་རྡོ་རྗེའི་རས་བྲིས་ཐང༌། །ཡིད་ཚར་དུ་དངར་བའི་རི་མོ་འདི། །བྱེད་ཆོས་འཆད་དྲན་པའི་རྟེན་དུ་འབུལ། །སེམས་མ་བརྗེད་ས་ལེ་ཞོག་ཅིག་གསུང༌། ཁྱེད་ལེགས་བཤད་བཤད་པའི་མཁས་པ་རྣམས།
།ལུས་ཅི་བདེར་ཉལ་དེ་སྐྱིད་པ་མིན། །ཤེས་དོན་གཉེར་འཛོམ་པའི་བློ་གསལ་ལ། །ཆོས་ལེགས་བཤད་འཆད་ན་སྐྱིད་དོ་གསུངས། །ལན་ཅིག་མཇལ་ཕྲད་ཀྱི་ཚེ་ཆེ་བསྒྲེས་སློབ་དཔོན་གཞན་རྣམས་སྐས་ལ་སུས་ཐོབ་བྱེད་ཅིང་སྔོན་ལ་འགྲོ།
ཁོ་བོས་ག་ལེ་ཡོངས་ནས་གྲལ་གཞུག་ཅིག་ཏུ་བསྡད། དེ་ཆོས་རྒྱལ་ཆེན་པོས་གཟིགས་ནས་སྐུ་འདུན་དར་ཚོ་བ་བཏང༌། ཁོ་བོ་ལ་ཡར་ཤོག་གསུང་གྲལ་མཐོ་སར་བཞག
།དམ་བཅའ་ཞོག་ཅིག་གསུང་དམ་བཅའ་བཞག །སྐད་འཕངས་རང་བཞིན་གྱིས་ཞན་པ་ལ་སྐད་གཟེངས་མཐོ་རུ་ཆུག་གསུང༌། བགྲོ་གླིང་མང་པོས་བཏང་ཀྱང་འགྲོ་སོང་ཆེར་མ་བྱུང༌། ཆོས་རྒྱལ་ཆེན་པོས་

ཁོ་བོ་ལ་རྗེས་ལ་སྡོད་གསུང༌། གསོལ་ཇ་གནང་ཐུགས་དགྱེས་དགྱེས་མཛད། གཞན་སླུ་མེད་ནམ་མཁའ་ཚེ་དབང་དེས། །ཁོང་བློ་གསལ་ཡོངས་ལ་ཐུགས་བརྩེ་ནའང༌། །སྒོས་རང་ལ་དགྱེས་པའི་སྤྱན་ཟུར་གཡོ། །དོན་སླུ་བ་མེད་འདི་ངོ་མཚར་ཆེ།
།འཆད་ཉན་དེ་ཡང་ཕར་ཚད་གཉིས། འདུལ་མཛོད་གཉིས། དབུ་སྡོམ་གཉིས། བྱམས་ཆོས་རིགས་གཏེར་རྣམས་ལ་འཆད་ཉན་རུས་ཐོན་བྱས། དེ་ཡང་སློབ་གཉེར་བ་གྲྭ་པ་བརྒྱ་སྐོར་བྱུང༌། ཐོ་རངས་ཆོས་རྔ་སྔ་བར་བཏང་སྟེ་ཐོར་སྐྱོངས་ལ་ཡང་རང་གིས་སྐོར་བ་བྱེད་ཅིང་བསྡད།
ཟུར་ཆོས་ཞུ་བ་ལ་ཆོས་བཤད། ནམ་ལངས་ནས་དཔེ་འཛིན་གྱི་ཚེ་གྲ་པ་སློབ་གཉེར་བ་གྲ་ཁང་དུ་ཉལ་ཆོག་པ་རྣམས་ཀྱང་དཔེ་འཛིན་ལ་བསྡུས།
ཚ་བའི་གཎྜེ་བྱུང་བྱུང་རང་གིས་ཀྱང་བསྡད། ཚ་བ་གྲོལ་ནས་སྔ་ཆོས་ཚར་གཉིས་གཉིས། དེ་ནས་གུང་སངས་ཅུང་ཟད་བྱས། དེ་མཚམས་དགོངས་ཆོས་ཀྱི་གཎྜི་བརྡུངས་ཏེ་དགོངས་ཆོས་ཚར་གཉིས། དེ་ནས་ཆོས་སྤྱོད་རིགས་ལུང༌།
དེ་གྲོལ་མཚམས་བྲང་བདག་མ་ཡིན་པའི་སློབ་གཉེར་བ་རྣམས་འདུ་ཁང་དུ་ཉལ་དགོས་པས་སྲོད་སྐྱོངས་རྒྱུན་རིང་པོའི་བར་ལ་རང་གིས་ཀྱང་བསྡད། ཆོས་ཁྲིམས་པས་སྣང་གསལ་དང་བཅས་སྐོར་བ་བྱེད་དགོས་དེ་ལྟ་བུ་འཆག་མེད་དུ་དཔྱིད་ཆོས།
སྟོད་བཅུ་ཚིག་བཞི་འམ་ལྔ། སྨད་བཅུ་ཚིགས་བཞི་སྟོན་ཅག་སྟོད་བཅུ་ཚིགས་གཉིས། སྨད་བཅུ་ཚིགས་གཉིས། སྟོན་ཆོས་བཅུ་ཚིགས་གཉིས་སམ་བཅོ་ལྔ་ཚིགས།
དེ་དག་གི་གོང་དུ་གསེར་ཆོས་བཅུ་ཚིགས་གཉིས་སམ་བཅོ་ལྔ་ཚིགས་རེ་འཆག་མེད་དུ་ཡོང་བས། དེ་དག་ལ་ཁོ་བོ་རང་གི་ཞ་ཆག་མེད་པར་ཕྱིན་པས་སློབ་གཉེར་བ་

རྣམས་ཀྱང་རྒྱུད་འབྱོངས་ནས་འཆག་མེད་དུ་ཁྲིག་ཁྲིག་ཡོད། ཆོས་ཁྲིམས་པ་འགའ་རེས་ཁྱོད་རང་འོ་བརྒྱལ་ངེད་ཆོས་ཁྲིམས་པས་ཆོག་ཟེར་ཏེ། ངེད་རང་མ་ཕྱིན་ན་བཙུན་ཆུང་རེ་རེ་གཅིག་གཉིས་ལས་ཆོས་གྲ་སེ་སྟེར་རེ་ལས་མི་ཡོང་འདུག
།དེ་ལྟ་བུ་ལོ་བཅོ་བརྒྱད་ཀྱི་བར་དུ་འཆག་མེད་དུ་བྱས་པས་སློབ་གཉེར་བ་རྣམས་ཀྱང་ཧུར་ཐག་ཆེ་ཞིང་ཉམས་འཆར་བ། ཆོས་སྡེ་དང་གྲ་ཚང་དུ་སྤྱི་སྒྱུར་ཡང་ཡང་ལང་དགོས་པས་རིགས་ལུང་མཆོད་ཡར།
གཞན་ལ་སྨོན་མི་དགོས་ཤིང་རང་ཉིད་མངོན་པར་མཐོ་བ་ཁོ་ན་བྱུང༌། གྲ་པ་རྣམས་ཀྱང་བྱ་གཤོངས་དང་སློབ་གཉེར་མཉམ། གྲ་ས་གཞན་ལས་ལྷག་ཟེར་བའི་འཛིན་བཏང་བྱེད་པ་ཞིག་ཡོད། ཆོས་རྗེ་ལས་ཆེན་ཆོས་དོན་གྲུབ་པའི་གསུང་གི་ཡ་ག་ཆོས་སྡིངས་པའི་སློབ་གཉེར་བ་འདི་རྣམས་བསོད་ནམས་བསགས་པར་འདུག
།རྗེ་ཁྱེད་ལྟ་བུའི་འཆད་ཉན་བྱེད་མཁན་ཡོད། སྤྱི་སྒྱུར་ལང་བའི་ཚེ་ཡང་པོ་ཏི་འདི་ལ་ལང་ཟེར་བ་མ་གཏོགས་གཞུང་འདི་དགོས་ཀྱི་དམིགས་བསལ་མི་དགོས།
གྲ་སྐོར་སོགས་དད་ཅན་རྣམས་ཀྱང་རྨིག་མེད་པར་བྱེད། གྲ་ས་ནས་འོངས་པའི་སློབ་གཉེར་བ་ང་ཡིན་ཟེར་བ་རྣམས་ཀྱང་ངེད་ཡ་ག་ཆོས་སྡིངས་པ་ཞིག་དང་སློང་དགོས།
གཞུང་འདི་དགོས་ཟེར་ལངས་པའི་དུས་སུ་སྐད་ངར་ཆག་པ་ཞིག་ག་ཡོང་གིན་འདུག་གསུངས། ཡང་ལན་ཅིག་ཡ་ག་ཆོས་སྡིངས་པའི་གྲངས་ཆེན་རབ་འབྱམས་པ་ཤེས་རིན་ཟེར་བ་དེ་ཁོ་བོའི་ངག་རྒྱུན་རང་གཞན་གྱི་གྲུབ་མཐའ་སོ་སོ་ལ།
འཐད་མི་འཐད་ཀྱི་དགག་སྒྲུབ་བྱས་པ་ཞིག་ཡོད་པ་དེ་ལ་ཆོས་སྡེ་ཆེན་པོར་བཤད་པ་བྱས་པས་ཆེ་བགྲེས་སློབ་དཔོན་རྣམས་བཤད་པ་ཤིན་ཏུ་སྙན་པ་བྱུང༌། འོན་ཀྱང་

གཙུབ་བཤད་ཐོ་རེ་བ་འདུག་པ་འདི་ཁྱེད་ཀྱིས་བསླབས་པ་ཡིན་པ་འདུག་ཟེར། ལན་ཅིག་ཡ་ག་ཆོས་སྡིངས་ཀྱི་མང་ཇའི་ཐོག་ཏུ་ཁོ་བའི་ངག་རྒྱུན་སྡོམ་གསུམ་གྱི་བཤད་པ་ཞིག་ཡོད་པ་དེ་ལ་བཤད་པ་བྱས་པས་ཁོང་སྨྲ་ལྕེ་བདེ་ཞིང་བཤད་པ་བྱེད་མཁས་པ་ཞིག་ཡོད་པས།
གུང་གྲལ་ལ་ཆོས་ཁྲིམས་པ་དཔལ་འབྱོར་གཟི་བརྗིད་ཟེར་བ་མ་གཅིག་གི་གཅོད་བྱེད་པ་ཞིག་ཡོད་པ་དེས་ཕཊ་ཟེར་སྐད་ཆེན་པོ་ཞིག་རྒྱབ་བྱུང་བས། གྲ་པ་རྣམས་བཞད་གད་ཐག་གེ་བ་ཞིག་བྱུང༌།
ཁོ་བོས་ཆོས་ཁྲིམས་པ་དེ་ལ་དེ་འདྲ་ཅི་ཡིན་བྱས་པས་བཤད་པའི་དགའ་བ་ལ་སྙམ་པ་འཛིན་པ་ཆེན་པོ་ཞིག་སྐྱེས་བྱུང་བ་དེ་གཅོད་སྙམ་ནས་ཕཊ་ཤོར་སོང་ཟེར་རོ། །ཡང་དེའི་ཚེ་འཇམ་དབྱངས་བླ་མས་དགུང་གྲངས་རེ་གཅིག་པ་གླང་ལོ་ངམ་རིང་ཆོས་སྡེའི་མཁན་པོ་མཛད།
དེ་རྗེས་དབོན་གནས་གཉག་ཕུར་ཆོས་ཉན་པ་སུམ་ཅུ་སྐོར་ལ་གསུང་ངག་ཐོག་མ་གནང༌། དེའི་ཚེའི་དཀྱིལ་འཁོར་གྱི་ཐིག་དང༌།
རྡུལ་ཚོན་གྱི་དཀྱིལ་འཁོར་བཞེངས་པ་སོགས་བདག་རང་གཅིག་པུས་བྱས། སྔར་རྗེ་ཚར་ཆེན་ལ་མ་ཐོབ་པའི་གསུང་ངག་གི་ཆ་ལག་ཅུང་ཟད་ཡོད་པ་རྣམས་ཀྱང་ཟུར་དུ་ཅི་ཐོབ་བྱས། འཇམ་དབྱངས་བླ་མས་གསུང་ངག་ལན་གསུམ་གནང་བའི་བར་པ་ལ་དཀྱིལ་འཁོར་བྲིས་ཐིག་སོགས་མཆོད་གཡོག་མ་གཏོགས་གསུང་ངག་རང་ལ་མ་ཞུགས།
ལན་གསུམ་པ་དེ་བདག་བྱ་གཤོངས་ན་ཡོད་པའི་སྐབས་སུ་གནང་བར་འདུག་སྟེ། ཐུབ་བསྟན་མཁན་ཆེན་ཆོས་རྗེ་སངས་རྒྱམ་པ་དང༌།
ཆོས་རྗེ་དཔལ་སྲས་པ་སོགས་དགེ་བའི་བཤེས་གཉེན་མང་པོ་བྱུང་བར་འདུག །ཡང་ཁོ་བོས་ཆོས་མཚམས་ཤིག་ལ་བླ་བྲང་དུ་མཚམས་ཤིག་

བྱས་པས། ཉིན་མོ་རླུང་བུམ་པ་ཅན་བཟུང་བས་ས་པཎ་གྱི་སྐུ་ཐང་ཆོས་འཆད་མ་དེའི་ཆོས་འཆད་ཀྱི་མཐེབ་མཛུབ་གཉིས་པོ་ཀྲབ་ཀྲབ་བྱེད་ཀྱིན་འདུག །གཞན་ནི་ཅི་ཡང་འགུལ་བ་མི་སྣང་དེ་ཡང་སྨིག་རྒྱུའི་ཉམས་ཡིན་པར་འདུག་སྟེ།
ཆོས་འཆད་ཉན་གྱིས་ཤིག་པའི་བརྡ་ཡིན་ཟེར་བའི་འུད་ཆེན་པོ་བྱས་ཀྱང་ཆོག་པ་འདུག །ཡང་ལན་གཅིག་བླ་བྲང་ཀ་བཞི་མའི་ཀ་བ་བཞི་པོ་ཕར་ཡོམ་ཆུར་ཡོམ་བྱས་ཀ་བ་དང་གཞུ་བྲལ་འགྲོ་བ་སྙམ་བྱེད་པའི་ཉམས་ཤར་དེའང་སྨིག་རྒྱུའི་ཉམས་ཡིན་པར་འདུག།
ཡང་ལན་ཅིག་རླུང་བུམ་པ་ཅན་བཟུང་བས་ཐོག་མར་བཙན་ཐབས་རྒྱབ་པའི་ནག་ཐིབ་པ་ཞིག་བྱུང༌། དེ་རྗེས་གསལ་ལ་དངས་པའི་ཉམས་ཀྱི་སྣང་བ་ལ་བར་སྣང་ནས་རྟེན་ཁེགས་དུམ་སྒྲིགས་མ་རི་མོ་སྣ་ཚོགས་བཀྲ་བ་ཁ་དོག་ཟངས་མདོག་ལྟ་བུ་གཅིག་རྗེས་ལ་གཅིག་རིམ་པ་ལོག་ལོག་ལག་པས་འཛིན་ཐུབ་པ་ལྟ་བུའི་སྣང་བ་འཆར་བ་དང༌།
ཡང་རེས་འགའ་རྨ་བྱའི་སྒྲོ་མདོངས་ལྟ་བུ་རི་མོ་སྣ་ཚོགས་བཀྲ་བ།
ཁ་དོག་སྣ་ཚོགས་བྱས་པ་མིག་ལམ་དུ་ཁོར་མོར་འཁོར་བ་དང༌། རེས་འགའ་རི་མོ་ལྟར་མི་བཟོད་པ་ལྟ་བུ་བྱས་པའི་ཡོལ་བ་གསར་པ་བཀྲ་ཡལ་ལེ་བ་དེ་འདྲ་མདུན་དུ་ཁོ་རེ་རྒྱབ་པ་དང༌།
རེས་འགར་རི་མོ་རྩིང་ཚལ་ལེ་བ་ཁ་དོག་རྙིང་སོང་བ་ལྟ་བུའི་ཡོལ་བ་རྒྱབ་པའི་སྣང་བ་ཤར་བ་བྱུང་སྟེ། ཁམས་ཐིག་ལེ་དངས་སྙིགས་ཀྱི་ཁྱད་ཡིན་པ་འདྲ་སྙམ། རེས་འགའ་ལྕེར་སྔར་མྱོང་མ་དྲན་པའི་རོ་ཞིམ་པོ་སྣ་ཚོགས་མྱོང་བ་དང༌།
སྔར་མ་མྱོང་བའི་དྲི་ཞིམ་པོ་སྣོམ་པ་དང༌། རྣ་བར་སྒྲ་སྣ་ཚོགས་ཐོས་པ་དང༌། མིའི་གླེང་མོ་སྣ་ཚོགས་རྣ་བར་ཤིབ་ཤིབ་ཡོང་བ་དང༌། རེས་འགའ་ནམ་མཁའ་སྔོ་སང་ངེ་བ་ལ་སྐར་མ་ཁྲ་ཐག་གེ་བའི་ཉམས་འཆར་བ་དང༌།

རེས་འགའ་མིག་གི་སྟེང་ཙམ་ན་ཉི་མ་ཤར་བ་ལྟ་བུའི་འོད་ལྷག་གེ་བའི་ཉམས་འཆར་བ་བྱུང་སྟེ། ལམ་འབྲས་རྡོ་རྗེ་ཚིག་རྐང་ལས་སྒྲ་སྣ་ཚོགས་དང་དྲི་རོ་ཞེས་སོགས་ཀྱི་དོན་ཡིན་པར་སྣང༌། རླུང་གི་ཉམས་དེ་ལྟ་བུ་སྣ་ཚོགས་ནི་རླུང་འཛིན་ནུས་ན་དེའི་བར་དུ་རྒྱུན་མ་ཆད་པར་ཡོང་བ་ཞིག་འདུག
།རླུང་དང་རྨི་ལམ་ཟིན་པའི་ཉམས་སྣང་ལ། །ངོར་མཚར་ལྟད་མོ་སྣ་ཚོགས་མཐོང་དང་ཐོས། །རྡོ་རྗེ་ལུས་ཀྱི་རྟེན་འབྲེལ་ཡ་མཚན་སྙམ།
།ཡིད་ལ་རབ་དགའ་སྐྱེས་པ་བླ་མའི་དྲིན། །ཡང་དགོན་པ་ལུ་ཕུ་དེ་ན་ས་པཎ་གྱི་སྡོམ་རྒྱུན་བཞུགས་པའི་བླ་མ་རིམ་པར་བྱུང་བ་ལ། སྐབས་ཤིག་བླ་མ་གཅིག་ལ་ས་པཎ་གྱི་སྡོམ་རྒྱུན་དེ་མི་ཞུགས་པས།
ཆོས་རྒྱལ་ནམ་མཁའ་ཚེ་དབང་རྡོ་རྗེས་ཁྱེད་ཀྱི་སྡོམ་རྒྱུན་དེ་ས་པཎ་གྱི་སྡོམ་རྒྱུན་ཡིན་པས་དེ་ཆད་ན་ཕོངས། སྡོམ་རྒྱུན་བཞུགས་པའི་སྒྲུབ་ཆེན་མཁྱེན་པ་ཡངས་པ་ཞིག་ལ་སྡོམ་རྒྱུན་དེ་ལོང་ཞིག་ཅེས་བསྟན་པ་ལ་གཅེས་སྤྲས་སུ་ཆེ་བའི་བཀའ་སྩལ་ཕེབས།
དེ་ལྟར་བྱས་པས་དགོན་པ་དེ་ན་ས་པཎ་གྱི་སྡོམ་རྒྱུན་རྒྱུན་མ་ཆད་པར་ཡོད་པ་དེ་ཐོས་ནས། བདག་གིས་འཇམ་མགོན་བླ་མ་ལ་བདག་ས་པཎ་གྱི་སྡོམ་རྒྱུན་ཅིག་ཞུ་འདོད་པས་ཇི་ལྟར་ལེགས་ཞུས་པས།
ས་སྐྱའི་གྲ་དགོན་གཞན་གང་ན་ཡང་དེ་འདྲ་ཡོད་པར་མི་འདུག །ལུ་ཕུ་ན་ཡོད་པའི་ངེས་པ་བརྟན་པོ་ཡོད་ན་རང་རེ་དཔོན་སློབ་གཉིས་ཆར་དེ་ལྟར་བྱས་པས་ཆོག་གསུང༌།
བཀའི་གནང་བ་ཐོབ་ནས་ལུ་ཕུའི་མཁན་པོ་སངས་རྒྱས་འོད་ཟེར་ལ། མཁན་སློབ་དགེ་སློང་འདྲ་དང༌། ཡ་ག་ཆོས་སྡིངས་ཀྱི་དགེ་སློང་གཙང་མ་འདྲ་བསགས་བློན་པོ་ཆུ་ཚན་ཁར་དཀར་གུར་ཡངས་པོའི་ནང་དུ་དཔོན་སློབ་གཉིས་ཀྱིས་བསྙེན་རྫོགས་མཛད།
སྔར་

གྱི་སྡོམ་རོ་རྙིང་པ་ལ་འབུལ་ཆོག་མ་བྱས་ན་སྡོམ་པ་བླངས་ཀྱང་མི་ཆགས་པ་འདུལ་བའི་ལུགས་ཡིན་ཏེ། མདོ་རྩ་བ་ལས་བླངས་པ་ལ་སླར་བླང་བ་མེད་པའི་ཕྱིར་རོ། །ཞེས་གསུངས་པས་ཤེས། དེས་ན་ཁོ་བོས་དགེ་སློང་གི་བསླབ་པ་ཕུལ།
དགེ་ཚུལ་དགེ་བསྙེན་གྱི་བསླབ་པ་གཉིས་ནི་ཀུན་མཁྱེན་ལྕགས་ཐང་པ་ལས་ཐོབ་པ་ཡིན་པས་མ་ཕུལ། དེའི་ཚེ་སློབ་དཔོན་དང་གསང་སྟོན་གྱི་འོས་སུ་གྱུར་པ་གཞན་མ་རྙེད་པས། མཁན་ཆེན་སངས་རྒྱས་འོད་ཟེར་བས་མཁན་པོ་དང་ལས་སློབ་གཉིས་ཆར་མཛད།
གཞན་དགེ་སློང་གཙང་མ་གསུམ་དང་བཅས་ཏེ་དགེ་སློང་བཞིའི་དབུས་སུ་བསྙེན་པར་རྫོགས་སོ། །མཁན་སློབ་གཅིག་གིས་བྱེད་པ་ནི་བུ་རིན་པོ་ཆེས། མཁན་སློབ་གཅིག་གིས་བྱེད་པ་འདི་བོད་ཀྱི་འདུལ་བ་འཛིན་པ་རྣམས་ལ་ནི་སྣང༌།
གཞུང་ནས་བཤད་པ་ནི་མ་མཐོང་གསུངས་ཏེ་ཐུགས་མད། དམ་ཆོས་འདུལ་བའི་ལུགས་ལ་བཤད་ཚོད་ཡོད་ཀྱང་ལག་ལེན་མེད་པ་དང༌། ལག་ལེན་ཡོད་ཀྱང་བཤད་ཚོད་མེད་པའི་དམིགས་བསལ་མང་པོ་ཡོད་པ་དེའི་དམིགས་རྣམ་ཕྱེད་དགོས་སོ།
།ཡང་འདུལ་འཛིན་ཁ་ཅིག་དགེ་སློང་བཞི་ལས་བསྙེན་པར་རྫོགས་སུ་མི་རུང་གསུང་སྟེ། འདུལ་བ་ཚིག་ལེ་ལས། གལ་ཏེ་བཞི་ནི་ལས་བརྗོད་མཁས།
།ཚུལ་ཁྲིམས་ལྡན་པར་གྱུར་ན་ནི། །བསྙེན་རྫོགས་མ་སྨད་གྱུར་པ་སྟེ། །ལྷ་ཡིས་ཀྱང་ནི་ཕྱག་བྱར་འོས། །ཞེས་བཤད་པ་འདི་མ་གཟིགས་པར་ཟད། ཁ་ཅིག་དགེ་སློང་བཞིའི་སྟེང་དུ་ལས་བརྗོད་མཁན་བསྣན་པའི་ལྔ་ཚང་པ་ལ་དགོངས་ཟེར་བའི་འབྲུ་སྐྱོག་གནང་མཁན་ཡོད་དེ།
གལ་ཏེ་བཞི་དང་ལས་བརྗོད་མཁས་ཟེར་པ་ཡོད་ན་དེ་སྐད་རིགས་ནའང༌། གལ་ཏེ་བཞི་ནི་ལས་བརྗོད་མཁས།

ཞེས་པའི་ཚིག་གི་ནུས་པ་མ་རྙེད་པར་ཟད་དོ། །མདོར་ན་གསང་སྟོན་ཡོད་ན་གསང་སྟོན་བསྐོ་བའི་ལས་དགོས། བསྐཽ་བའི་ལས་ལ་ལྔ་ཚང་དགོས་ཏེ། བསྐོ་བའི་ཡུལ་དགེ་སློང་གཅིག །བསྐོ་མཁན་དགེ་སློང་བཞི་ཚང་དགོས་པའི་གནད་ཀྱིས་ཡིན།
གསང་སྟོན་མེད་ན་དགེ་སློང་བཞིས་ཆོག་པའི་གནད་མ་གོ་བར་བབ་ཅོལ་མ་མཛད་ཅིག །ཁ་ཆེ་པཎ་ཆེན་ནས་བརྒྱུད་སྡོམ་རྒྱུན་ལ། །རྡོར་བྱང་གཉིས་དང་ས་སྐྱ་པཎ་ཆེན་གསུམ། །ས་པཎ་ནས་བརྒྱུད་ལེགས་ཀྱང་དཀོན་མཐོང་ནས།
།འབད་པས་བསྒྲུབས་འདི་ཁོ་བོའི་དཔལ་དུ་ཤར། །ལུགས་གང་ལའང་གནད་འགག་མ་ཤེས་ན། །གཏམ་ཆལ་ཆོལ་མང་པོས་རང་གཞན་བསླུ། །ཆོས་འདུལ་བ་སྐྲ་ཤད་འཛིངས་འདྲ་ལ། །གནད་མ་ཟིན་འཆོལ་ལོ་འདུལ་འཛིན་རྣམས།
།དེས་ན་ཁོ་བོས་ཀྱང་ཡ་ག་ཆོས་སྡིངས་སུ་རབ་བྱུང་དང་བསྙེན་རྫོགས་མཁན་པོ་མང་པོ་དང༌། ཀྱེ་རྡོར་མན་ངག་ལུགས་ཀྱི་རྡུལ་ཚོན་དུ་དབང་བསྐུར་བ་ཁ་རེ་དང༌། རྗེས་གནང་ཕྲན་ཚེགས་མང་པོ་དང༌།
ཆོས་རྗེ་བསྟན་པ་དར་རྒྱས་དང༌། ཆོས་རྗེ་ཉི་མ་བཀྲ་ཤིས་གཉིས་ལ་ལམ་འབྲས་འཁྲིད་ཀྱང་ཐལ་ཙམ་ཞིག་ཐོག་མར་བྱས། ཆོས་རྗེ་སངས་ལེགས་བ་སོགས་ཡ་ག་ཆོས་སྡིངས་པ་བདུན་ཙམ་ལ་གཤེད་དམར་ལྷ་ལྔའི་དབང་དང་བརྒྱུད་པ་གཉིས་ལྡན་གྱི་སྤྲོས་མེད་ཀྱི་འཁྲིད་ཆ་ལག་ཚང་མ་ཞིག་བྱས།
གཞན་མདོ་ཕྱོགས་ཀྱི་འཆད་ཉན་གཙོ་བོ་ཡིན། རྩོམ་པའི་རིགས་མཛོད་ཀྱི་སྤྱི་དོན་ཆེན་མོ་དང༌། རིགས་གཏེར་དཀའ་འགྲེལ་དང༌།
ཕར་ཕྱིན་ཟུར་བཀོལ་ཁ་རེ་དང༌། སྡོམ་གསུམ་སོ་ཐར་གྱི་དཀའ་འགྲེལ་སོགས་ཡིག་ཆ་ཅུང་ཟད་དང༌། བསྟན་རྩིས་ཤོག་བུ་བརྒྱ་ཙམ་བྱས་པ་དེ།

དཔྱིད་ཀ་ཆོས་དབར་ཅིག་ལ་ལྕོག་བུའི་ནང་དུ་མཚམས་བྱས་བརྩམས་པས་བླ་མ་སོ་སོ་ལ་དད་འདུན་ཡང་ཆེན་པོ་བྱུང༌། བྱིན་རླབས་ཀྱི་རྟེན་འབྲེལ་ཡང་ཡིན་ནམ་ཤེས་རབ་ཡང་གསལ་དུ་སོང་པ་སྙམ་བྱུང༌། དེ་དུས་ནུབ་དགོན་ནས་ཀྱི་སློབ་གཉེར་བ་ཤེས་འདོད་ཅན་ཤིན་ཏུ་མང་པ་ཡོད་པས།
དེ་རྣམས་ཀྱིས་ཕར་ཚད། སྡོམ་གསུམ་སོགས་ལ་ཟིན་བྲིས་བྱས་པ་མང་དུ་བྱུང༌། འཇམ་དབྱངས་བླ་མའི་ངོ་མཚར་རྟོགས་བརྗོད་དཔལ་གྱི་འཁྲི་ཤིང་ཡལ་འདབ་བཅུ་བདུན་པ་ཡན་གྲུབ།
ཡལ་འདབ་བཅོ་བརྒྱད་པ། བཅུ་དགུ་པ། ཉི་ཤུ་པ། ཉི་ཤུ་རྩ་གཅིག་པ་རྣམས་དེ་སྔ་མ་གྲུབ་པ་མི་དབང་འདར་ནས་དགྲ་འདུལ་དོན་གྲུབ་དང༌། མི་དབང་གྲག་པ་ལ་སོགས་ཀྱིས་འདི་དཔག་བསམ་འཁྲི་ཤིང་གཉིས་པ་ཡིན་པས་འཕྲོ་རྫོགས་པ་ཞིག་རྩོམ་དགོས་ཞེས་གསེར་གྱི་མེ་ཏོག་དང་བཅས་བསྐུལ་ནས་ཤིང་མང་དགོན་པར་གྲུབ།
མི་དབང་གདོང་དགའ་བ་རྣམ་རྒྱལ་པས་རྣམ་རིག་རྟོགས་བརྗོད་ཀྱི་ཡལ་འདབ་དང༌།
དབུ་མ་རྟོགས་བརྗོད་ཀྱི་ཡལ་འདབ་གཉིས་པོ་འདི་ལ་འགྲེལ་པ་རེ་བྱུང་ན་མཁས་པ་དཔྱོད་ལྡན་གྱི་རྒྱན་དུ་ཆེ་བ་འདུག་པས་རྩོམ་དགོས་ཞེས་སྙིམ་པ་མེ་ཏོག་དང་བཅས་བསྐུལ་ནས་དཔལ་ཡ་ག་ཆོས་སྡིངས་སུ་གྲུབ་པ་ཡིན།
རོང་འཚོ་ནས་མི་དབང་དཔལ་འབྱོར་དོན་གྲུབ་ཀྱིས་ཡལ་འདབ་གཞན་རྣམས་དང༌། ཁྱད་པར་ཡལ་འདབ་ཉི་ཤུ་པ་འདུལ་བའི་ཐད་ཀྱི་འགྲེལ་བ་ཡང་རྩོམ་དགོས་གསུང་བ་ཞིག་བྱུང་ཀྱང་སྔར་ཕན་མ་གྲུབ།
ཡང་མཁས་པ་རྡོ་རྗེ་རྒྱལ་མཚན་པས་དཔལ་ལྡན་ངོར་ཕྱོགས་ལ། སེམས་བསྐྱེད་བརྒྱུད་པ་མེད་པ་དང༌། ཞེས་སོགས་ཀྱི་སྐྱོན་བརྒྱད་འཕངས་པ་ལ། ངོར་ཆེན་དཀོན་མཆོག་ལྷུན་གྲུབ་པས་དེའི་ལན་མཛད།

སླར་ཡང་དེའི་ལན་མཁན་ཆེན་བཟང་པོ་བཀྲ་ཤིས་ཀྱིས་མཛད་པ་ལ་ཁོ་བོས་དེའི་ལན། བདུད་རྩི་སྨན་སྦྱོར་གྱི་བསྟན་བཅོས་ཞེས་པ་ཞིག་ཆོས་གླིང་སློབ་དཔོན་བྱེད་སྐབས་སུ་སྦྱར་ནས་ཕུལ་བས། དོན་ལ་དཔྱོད་པའི་ལན་ནི་ཆེར་མ་བྱུང༌།
འོན་ཀྱང་ན་ཚོད་གཞོན་ནུ་ལ། ལེགས་བཤད་འདི་འདྲ་ངོ་མཚར་ཆེ། གསུང་བ་སོགས་ཐུང་ཙམ་གནང་བྱུང་ངོ༌། །ཡ་ག་ཆོས་སྡིངས་ཆོས་ཀྱི་སྐྱེད་ཚལ་དུ། །བློ་གསལ་བློ་ལ་བློ་གྲོས་ཁ་ཕྱེ་སྟེ།
།ཟབ་དོན་གཉེར་ལ་ཟབ་འཁྲིད་བརྡ་དོན་བཙལ། །བློ་གསལ་མཁས་ལ་ལེགས་པར་བཤད་པའི་གཏམ། །བསྟན་རྩ་ཚུལ་ཁྲིམས་མ་སྨད་བསྙེན་རྫོགས་སྡོམ། །ས་སྐྱའི་འཇམ་མགོན་ལས་འོངས་པད་དཀར་དྲི། །སྣོམ་བྱེད་སྐལ་བཟང་བུང་བའི་མགྲིན་རྔ་ཡིས།
།ཐུབ་བསྟན་ངུར་སྨྲིག་སྐྱེད་ཚལ་ཁྱབ་གྱུར་ཅིག །དེ་ནས་སྟག་ལོ་བ་སནྟའི་ཟླ་བ་གསུམ་པ་ལ་ངེད་དཔོན་སློབ་གཉིས་ཅར་གྱིས་འདར་དུ་བྱོན། རྗེ་བློ་གསལ་རྒྱ་མཚོ་ཆོས་འཁོར་ཡང་རྩེའི་བླ་བྲང་སྤེ་སེར་ན་བཞུགས་པ་དང་མཇལ།
ལམ་དབང་ཚར་གཅིག །འཕགས་པ་སྤྱན་རས་གཟིགས་བཅུ་གཅིག་ཞལ་གྱི་རྗེས་གནང༌། སྨྱུང་གནས་ཀྱི་ཆོག་ཁྲིགས། གཉག་ཕུ་བ་བསོད་ནམས་བཟང་པོས་མཛད་པ་དེའི་ལུགས་གཏིང་སྐྱེས་བྱ་བྲལ་བ་ཀུན་དགའ་མཆོག་ལྡན་གྱིས་མཛད་པའི་སྨྱུང་གནས་ཆོག་ཁྲིགས་ཀྱི་ལུང༌།
དགེ་སློང་མ་དཔལ་མོའི་རྣམ་ཐར༌། སྨྱུང་གནས་བརྒྱུད་པའི་བླ་མ་སོ་སོའི་རྣམ་ཐར་གྱི་ལུང་སོགས་ཐོབ།
དེའི་ཚེ་རྗེ་བླ་མའི་གསུང་ལས་ད་ལོ་དོག་ཆ་ཆེན་པོ་ཡོད་ཟེར་བ་འདུག་ཀྱང་ད་ལོ་ལོ་དྲུག་ཅུ་རྩ་དྲུག་པ་ཡིན་ཏེ། ད་ལོ་རང་མི་འཆི་ཙམ་ཡོང་ལས་ཆེ་གསུང་པ་ཞིག་ཡོད་ནའང་གཤེགས་པ་དེ་གློ་

བུར་སྐུ་ཚེའི་བར་ཆད་ཀྱི་རྣམ་པ་ཞིག་བྱུང་ངམ་སྙམ། གང་ནའང་ངེད་དཔོན་སློབ་ཀྱིས་ཐོབ་པའི་གསུང་ཆོས་དེ་རྣམས་འདའ་ཁ་མའི་ཆོས་རང་དུ་འདུག་པས་སྐལ་བ་བཟང་ཟེར་བ་བྱུང་སྟེ། དེ་ག་རང་དུ་འདུག་སྟེ།
དེ་ནས་དག་པའི་ཞིང་དུ་མ་གཤེགས་བར་དུ་སུ་ལ་ཡང་བཀའ་ཆོས་ཀྱི་རིམ་པ་མ་བྱུང་འདུག་པས་སོ། །དྲིན་འགྲན་བྲལ་གྱི་རྗེ་བཙུན་བློ་གསལ་བ། །ཆོས་ཐོབ་ཐོབ་སློབ་བུ་མང་ན་ཡང༌། །སྤྱན་ཟུར་མིག་གཟིགས་པའི་འདའ་ཀའི་ཆོས།
།དོན་ཞལ་གདམས་ཐོབ་པ་རེ་རེ་ཙམ། །ཡང་ཡ་ག་ཆོས་སྡིངས་སུ་འབྲུག་ལོ་སླེབ་པའི་ལོ་དེ་མཚན་གྱི་རྨི་ལམ་ལ་ཤར་ཕྱོགས་ནས་ཟླ་བ་སྐྱ་རྒྱང་བྱུང་བ་དེ་ཉི་མ་ལ་ཐིམ། ཉི་མ་དེ་ཡང་ནུབ་ཕྱོགས་ཀྱི་རི་ཞིག་གི་ཕག་ཏུ་ཐིམ་སོང་བ་ཞིག་རྨིས།
དེ་ངེད་རང་དཔོན་སློབ་ལ་ཡོད་པ་ཡིན་ནམ་སྙམ། འཇམ་དབྱངས་བླ་མ་ལ་ཞུས་པས། དབུས་གཙང་གི་སྡེ་དཔོན་ཆེན་པོ་གཉིས་ལ་ལྟ་བ་ཨེ་ཡིན་གསུངས། དེ་ཀ་བཞིན་སྦྲུལ་ལོ་ལ་སྔོན་ལ་ཆོས་རྒྱལ་ནམ་མཁའ་རིན་ཅེན་གཤེགས།
དེར་རྗེས་ལོ་དེ་ག་ལ་ཆོས་རྒྱལ་ནམ་མཁའ་ཚེ་དབང་རྡོ་རྗེ་གཤེགས་པས་དེ་གཉིས་ལ་ལྟས་པར་འདུག་གོ །ཁོང་འཁྲུལ་མེད་ཀྱི་ཆོས་རྒྱལ་ཡབ་སྲས་གཉིས།
།བསྟན་འགྲོ་ལ་སྲོག་བཞིན་གཅེས་ན་ཡང༌། །གདོན་བསམ་ངན་སྦྱོར་རྩུབ་ལང་ཤོར་མཁན། །ལས་ངན་བྱེད་ངོ་སོར་བྱེད་ཅེས་གྲགས། །དུས་དེང་སང་གི་བན་སྐྱ་སྙིང་རུལ་རྣམས། མཐར་མངོན་མཐོ་སྒྲུབ་ཟེར་ལམ་གཞན་གོལ།
།རི་མཐོ་ལ་འཛེག་འདོད་ཐུར་ལ་འགྲིལ།།དོན་ལོག་པ་སྤོངས་ཤིག་ཐར་འདོད་རྣམས། །ཡང་སྐབས་ཤིག་འཇམ་དབྱངས་བླ་མ་འདར་ལ་ཕེབས། ཁོ་བོས་གཉག་ཕུ་བླ་བྲང་དུ་ཟླ་གཅིག་ཙམ་བསྡད། རོགས་ཆིབས་དཔོན་དཔལ་ལྡན་བཟང་པོ་ཟེར་

བ་ཞིག་མིན་པ་གཞན་མེད། ཉིན་རེ་ལ་ཇ་སྦྱོར་གཉིས་གཉིས་བྱས། བརྟག་གཉིས་སྔ་སོར་ནས་བློ་ལ་ཡོད།གཞུང་བཤད་གཉག་མ་བཟུང་དཔེ་འཛིན་དང་ཤར་སྦྱངས་བསྒྲིགས་ཆུག་བྱས་པས། ཤིན་ཏུ་སྐྱིད་པ་མཚན་དུས་རྨི་ལམ་རང་ཟིན་དང༌།
སྤེལ་སྦྱོང་སོགས་ཅི་རིགས་འབྱུང་བ། གཞུང་བཤད་ལ་གོ་རྟོགས་ཤར་བས་བྲོད་པ་སྐྱེས་པ། ཐུན་འཚམས་རླུང་འདྲ་བཟུང་བས་འོད་གསལ་གྱི་རྟགས་མང་དུ་ཤར་བ་ཡིན་ནོ། །ཡང་སྐབས་ཤིག་ཇ་བསིལ་བོ་ཞིག་གིས་རྐྱེན་བྱས་མིག་ན་བ་ཞག་ཉི་ཤུ་སྐོར་བྱུང༌།
དེའི་ཚེ་འཇམ་དབྱངས་བླ་མས་གཙོ་མཛད་དཔོན་སློབ་རྣམས་ཀྱིས་སྒྲོལ་མ་མཚན་འདོན་སོགས་རིམ་གྲོ་སྟོབས་ཆེ་བ་མཛད། ནུབ་ཅིག་རྨི་ལམ་དུ་ཚོགས་ཆེན་པོ་ཞིག་གི་དབུས་སུ་དབུ་མཛད་ཡིན་སྙམ་པ་ཞིག་གིས་ཆོས་སྤྱོད་བསྐུལ་པའི་སྒྲ་འབྲུག་ལྟར་ལྡིར་པ་ཞིག་བྱུང་བས་མཐའ་དེ་ནས་མི་སྐྱ་ཤར་གཉིས་འཇིགས་སྐྲག་ཆེན་པོས་གཡས་ལ་འགྲོས།
གཡོན་ལ་འགྲོས་བྱེད་པ་ཞིག་རྨིས།
དེ་ཡང་རིམ་གྲོ་དེ་པའི་ནུས་པ་ཡིན་པར་འདུག། ཞག་ཉི་ཤུ་རྩ་ལྔ་མུན་མཚམས་རང་ལ་བསྡད་ཀྱང་སྐྱེད་ཆེར་མ་བྱུང༌། སྔ་དྲོ་ཞིག་འཇམ་དབྱངས་བླ་མས་དེ་རིང་ཉི་མ་ལ་མཐོན་ནོ་གསུང༌།
གཡབས་སུ་ཉི་མ་ལ་ཕྱིན་པས་མིག་སྐམ་ཐས་ཀྱིས་སོང༌། ཉེ་རིང་ཐམས་ཅད་ཁྲ་གསལ་ལེ་མཐོང་བ་ཞིག་བྱུང་བ་དེ་བླ་མའི་བྱིན་རླབས་ཀྱི་ཉེར་ལེན་དང༌། རིམ་གྲོའི་ལྷན་ཅིག་བྱེད་རྐྱེན་འཛོམ་པའི་རྟེན་འབྲེལ་དུ་འདུག་སྙམ་ཡིད་ཆེས་སོ།
།ཡང་ནུབ་ཅིག་རྨི་ལམ་དུ་གཡག་ཁྱུ་ཆེན་པོ་ཞིག་ཡོང་གིན་འདུག་པ་དེ་དང་ཐུག་གི་དོགས་ལམ་སྟེང་ཞིག་ལ་གཟུར་ཕྱིན་པས། གཡག་ཁྱུ་དེ་དང་ཆེད་དུ་གཏད་པ་བཞིན་ཐུག་བྱུང་ནས་དཀྱིལ་དུ་འཐུམས།

བསྡད་ན་རྨིག་པའི་འོག་དང༌། ལངས་ན་ར་དང་ཐུག་པ་ཡོང་ངམ་སྙམ། ཡུན་རིངས་དེ་གར་བསྡད་པ་ཞིག་བྱུང་སྟེ། ཆོས་སྐྱོང་སྲུང་མས་སྲུང་སྐྱོབ་བྱེད་པའི་རྟགས་སུ་གོ །ཡང་ནུབ་ཅིག་ལུང་པ་རྩ་བཟང་པོ་བྱས་པ་ཞིག་ན་གཡག་མང་པོ་འདུག་པ་དེ་རྣམས་འགྲངས་ཀྱང་ཤིན་ཏུ་སྐོམ་ཟེར་བ་བྱུང་སྟེ།
གཏོར་མ་ལ་ཆབ་ཀྱིས་སྦྱོང་བ་བརྗེད་པའམ་ཆབ་ཉུངས་པ་ཡིན་ནམ་སྙམ། དེ་ཕྱིན་ཆད་ཆབ་མ་བརྗེད་པ་དང་མ་ཉུངས་པ་བྱས། ཡང་ནུབ་ཅིག་གཡག་རོག་པོ་ཞོལ་ཆེན་དར་སྣ་ཚོགས་ཀྱིས་བརྒྱན་པ་ཞིག་འདུག་པ་དེ་ལ་ཞོན་པའི་འདུན་པ་བྱས།
གཡག་མཐོ་དྲགས་ཞོན་མི་ཁྱོད་འདུག་པ་ལ་གཡག་དེ་ཉལ་བྱུང་ཞོན་གྱི་བརྡ་ཡིན་པ་འདུག་སྙམ་དེ་ལ་ཞོན།
ཡང་ལུགས་ཇི་ལྟར་བྱེད་སྙམ་པ་ལ་སུག་རྩེ་རྣམས་རིམ་པས་དལ་གྱིས་བཏེག་ནས་འགྲོ་འདུག་ཁ་རེ་བྱས་པ་ཞིག་བྱུང༌། དེ་ཡང་ཆོས་སྲུང་རྣམས་ཐུགས་བརྩེ་ཞིང་གློ་བ་ཉེ་བའི་རྟགས་སུ་གོ །རང་རེ་ནི་གཏོར་བསྔོ་མ་ཆག་ཙམ་མ་གཏོགས་གཏོར་ཚོགས་ཆེན་པོ་དང་སྒྲམ་ཆིལ་ཆེན་པོ་ནི་ལྟ་རྟོག་སོགས་ཀྱིས་གཡེངས་ནས་ཆེར་བྱེད་རྒྱུ་མ་བྱུང་ངོ༌།
།ཁོང་ཕྱི་ནང་གསང་བའི་སྲུང་མའི་ཚོགས། །ཐུགས་བརྩེ་ཞིང་བསྲུང་སྐྱོབ་མི་གཡེལ་ཡང༌།
།རང་ལེ་ལོ་ཆེ་ཞིང་རྣམ་གཡེང་གིས། །ཕྱི་རྔ་བསིལ་གྱི་འུར་རྡིང་མ་བྱས་ཀྱང༌། །གཞན་གཡོ་ཟོག་གི་སྒྲིབ་གཡོགས་མེད་ཙམ་ལ། །ནང་ཐོས་བསམ་གྱི་རྟོག་དཔྱོད་གཅེར་བུར་ཤར། །ཁོང་གསུང་རབ་ཀྱི་ཟབ་དོན་གསལ་པོར་མཐོང༌།
།ཁྱེད་ཆོས་སྲུང་གི་ཐུགས་ཀྱིས་མ་བཏང་ཙམ། །ཡང་བྱི་ལོ་དཔྱིད་ཆོས་སྟོད་ཤིན་ཏུ་སྨར་བ་ཡོད་པའི་ཚེ་ངེད་ཀྱི་ཨ་ཇོ་ཆེ་བ་ལྷ་མོ་གཉེར་མ་ཟེར་བ་བྱང་ཕྱི་འབྲོག་ན་གཅེས་པ་ཞིག་ཡོད་པ་དེ་ལ་འབྲུམ་པ་བྱུང་ཟེར་ནས་

འབོད་དུ་བྱུང༌། དེ་གཅེས་པ་ཞིག་ཡོད་པས་མི་འགྲོ་ཟེར་ཡང་མ་ནུས། ཆོས་བཅག་ནས་འགྲོ་བ་ཡང་མི་རིགས་སམ་ནོངས་པར་ཡོད་པ་ལ། འཇམ་དབྱངས་བླ་མའི་གསུང་གི་ཆོས་རྗེ་པ་དེ་འདྲའི་སེམས་ཁྲེལ་མི་དགོས། རང་མི་འགྲོ་ཁ་མེད་ཡིན་དེ་བར་ལ་ངས་ཚབ་བྱས་ཆོས་འཆད་ཉན་མ་ཆག་པ་བྱའི་གསུང༌།
བཀའ་དྲིན་བསྐྱངས་ངེད་ཀྱི་འབྲོག་ཁྲོད་ལ་ཕྱིན་པས་བར་ལམ་དུ་སྐུ་ཚེས་མ་ཟིན་ཟེར་བའི་གཏམ་སླེབ་བྱུང༌། སེམས་ལ་སྡུག་བསྔལ་བཟོད་པ་མེད་པ་བྱུང་ཀྱང་ཡབ་བགྲེས་པོ་དང་བུ་ཚ་རྣམས་ཀྱང་སྡུག་གི་དོགས་གཟེངས་བསྟོད།
མི་སྔ་འགྲོས་ལ་བཏང་ཉེ་འཁོར་གཡོག་རིགས་དང་བཅས་པ་ལ་ཁྱེད་རྣམས་སེམས་ཁྲལ་དང་མཆི་མ་གཏོང་བ་སོགས་ཡེ་མ་བྱེད་ཟེར་བ་བྱས།
ཁོང་རྣམས་ངེད་རྣམས་ཀྱི་གདོང་བསུར་བྱུང་ཚེ་གདོང་ཕམ་པ་དང༌། ངེད་ས་དང་འདྲེས་ཟེར་བ་ཙམ་མ་གཏོགས་ངུ་ཆོམ་ཡེ་མ་བྱས། ཕ་རྒན་པོས་སྣ་ལ་བྱོན་ཆོས་རྗེ་འོ་མི་བརྒྱལ་ཟེར་གཟེངས་མཐོ་བ་རང་འདུག
།སྔོན་དུ་ཆོས་རྗེ་བྱ་བཏང་བ་སོགས་ཀྱང་འཕོ་བ་སོགས་ལ་བྱོན་ཚར་འདུག །ངེད་ཀྱིས་རུས་པ་ལ་སྦྱང་ཁྲུས་དབང་བསྐུར་སོགས་བྱས། དགྱེས་རྡོར་གྱི་ཆོ་ག་དེ་འཕྲལ་ནས་བཙུགས། ཁོང་རྣམས་ནེ་རིངས་སུ་ཆོ་ག་འཛུགས།
ངེད་མགོ་མ་ལ་འགྲོ་དགོས་ཟེར་བ་བྱུང་ཀྱང་ངེད་མི་འགྲོ། ནེ་རིངས་པ་དཔོན་སློབ་དང༌། གཞན་ཡང་བླ་མ་སློབ་དཔོན་སོགས་མང་པོ་འདུག་པས་དེ་རྣམས་ལ་བསྙེན་བཀུར་གང་ཡོང་གྱིས་ཟེར་བ་བྱས་མ་ཕྱིན།
ནུབ་ཅིག་རྨི་ལམ་དུ་ཨ་ཇོ་ཐེར་སློག་གྱོན་ངོ་ནོང་ངེ་བྱས་བྱུང་བས་ཆགས་ཞེན་ཞིག་ཡོད་པ་འདྲ་སྙམ་ཨ་ཇོ་རང་ག་ལ་ཡང་ཆགས་མི་དགོས། ངས་བདེ་བ་ཅན་དུ་བསྐྱལ་གྱི་བྱས་ལག་ནས་བཟུང་ཨཥྟ་མང་དུ་བགྲངས་འཕུར་

འགྲོའི་འདུན་པ་བྱས་པས་ཨ་ཇོ་གར་སོང་མི་འདུག །མཆོད་གནས་འདྲ་ཡོད་བ་རྣམས་ཨ་ཇོ་མཐོ་རིས་སུ་སྒྲོལ་ཐུབ་པ་འདྲ་ཟེར། གཡོག་དམངས་མ་མང་པོ་ཤི །གཡོག་གཅེས་པ་འཆི་བའི་སྔས་མགོར་ཕྱིན་པས་ང་ཁྱོད་དང་འཕྲད་འཆི་བ་ལ་འཚེར་རྒྱུ་མེད་བློ་བདེ་ཟེར་རོ།
།ཡང་སྐབས་ཤིག་རང་ལ་མགོ་ཚིགས་སོགས་ན་བ་ཤིན་ཏུ་ཐུ་བ་ཞིག་བྱུང༌། ཕ་རྒན་ཡང་འབྲུམ་པ་ཡིན་ནམ་སྙམ་ཐུགས་ཁྲལ་ཤིན་ཏུ་མཛད། སང་ཉིན་གཡོག་གཅེས་པ་ཞིག་ཡོད་པ་དེ་ཤི་ཟེར་རྟ་བཟང་པོ་ཞིག་གིས་གཙོ་བྱས་འབུལ་བ་མང་པོ་བྱུང་བ་དེའི་སྔ་ལྟས་ཡིན་པ་འདུག
།ཡང་ཀུན་སྐྱབས་ཟེར་བའི་གཡོག་དྲག་པ་ཞིག་ཡོད་པ་དེ་ལ་འབྲུམ་པ་བྱུང་འཆི་བའི་རྩར་ཁོ་བོས་ཀྱང་ཕྱིན་བྱིན་རླབས་འདྲ་བྱས་པས་ད་ཁྱོད་ཀྱིས་བྱིན་རླབས་ཐོབ་འཆི་བ་ལ་འཚེར་རྒྱུ་མེད་ཟེར་རོ།
།ཨ་ཇོའི་བུ་སྤུན་གཉིས་སོགས་གཉེན་འཁོར་ཀུན་གྱིས་འབྲུམ་པ་ཐར། སྙིང་ཕོངས་པར་གཅགས་པའི་ཨ་ཇོ་དེ།
།སྔོན་ལས་ངན་འཆི་བདག་བདུད་ཀྱིས་བཟུང༌། །སེམས་ངར་ལངས་དག་པའི་ཞིང་དུ་བསྐྱལ། །ད་འགྱོད་པ་མེད་དོ་གཉེན་འཁོར་རྣམས། །ཟླ་གཅིག་ཙམ་ཟང་བཟང་སྐམ་པ་ནས་བརྩམས་གཞུང་གོང་འོག་ཤོས་པ་ལ་མ་བུད་ཀྱི་བར་དུ་ཟླ་གཅིག་ཙམ་བསྡད།
དེ་ནས་ཡ་ག་ཆོས་སྡིངས་སུ་སླེབ། དེ་བར་འཇམ་མགོན་བླ་མས་འཆད་ཉན་གནང་བས་གྲ་པ་རྣམས་ཀྱང་ཡིད་སྤྲོ་སེག་གེ་བ་བྱུང་འདུག །དེ་བར་གྱི་བསྔོ་རྟེན་སོགས་དངོས་སྤྱད་རྣམས་ངེད་ལ་རྩིས་གནང༌།
ངས་སྐྱས་ཚབ་བྱས་པའི་ནོམ་པ་ཡིན་ནོ་གསུང༌། སྔ་སོར་ནས་རང་སྟོན་པ་ཟས་གཙང་སྲས་པོ་ལ་མི་ཕྱེད་པའི་དད་པ་ཡོད། དཔག་བསམ་འཁྲི་ཤིང་གི་དཔེ་འབྱོར་ན་བསམས་པ་ལག་ཏུ་ཡེ་མ་བྱུང༌།
ཕྱིས་

གཡས་རུ་བྱང་ནས་དཔེ་གཡར་པོ་ཞུས། དྲུང་ཡིག་དཔལ་སྡིངས་པ་ཆོས་གྲགས་གདན་དྲངས་ཁྱི་ལོའི་དཔྱིད་ཁོང་གིས་བཟའ་བྲིས་བྱས། ཡོངས་རྫོགས་བྲིས་གྲུབ་སྟོད་ཆའི་མཆན་བུ་ཐེབས་ཙམ་ལ་ཞབས་དྲུང་དུས་འཁོར་ནས་འབོད་མི་བྱུང༌།
སྨད་ཆ་མ་ཐེབས་པ་ལ་ཡི་གེ་སུ་ཤེས་ཀྱིས་བྲིས་པས་མཆན་དངོས་གཙང་པོ་རང་མ་བྱུང་ཡང་ཡོངས་སུ་རྫོགས་པས་སེམས་སྤྲོ་སེག་གེ་བྱུང༌། ཁོང་སྟོན་པའི་རྣམ་ཐར་ཐོས་ཙ་ན། །ལུས་བ་སྤུ་གཡོ་ཞིང་མཆི་མ་འཁྲུག
།ལས་དཀར་བའི་བག་ཆགས་སད་དོ་སྙམ། །སེམས་དགའ་སྤྲོའི་ངང་དུ་ཉིན་མཚན་འདས། །དེའི་དཀར་ཆག་ཀྱང་ཕྱིས་ཁོ་བོ་རང་གིས་བརྩམས། རྗེ་བླ་མའི་ཞལ་བཟང་ཉི་གཞོན་དང༌། །རང་དད་མོས་འོད་དཀར་འཕྲེང་བ་གཉིས།
།ཁོང་སྐལ་བཟང་མཁའ་ལ་ལྷན་ཅིག་ཤར། །རྒྱུ་འབྲས་བུར་སྙམ་པའི་ངོ་མཚར་ལྟོས། །བཀའ་དྲིན་འགྲན་བྲལ་རྩ་བརྒྱུད་བླ་མ་དང༌། །ཁྲིམས་ལྡན་ངུར་སྨྲིག་དགེ་འདུན་འདུས་པའི་སྡེ།
།དྲེགས་ལྡན་བཀའ་སྲུང་རྒྱ་མཚོའི་ནུས་མཐུ་ཡིས། །དངོས་པོ་ཞེས་བྱ་ཤིང་ཕོ་ཁྱི་ཡི་ལོ། །དབུས་གཙང་གྲ་ས་ཀུན་གྱི་གཙུག་གི་རྒྱན༌། །ལེགས་བཤད་རྒྱུད་མངས་སྒྲོག་པའི་ཆོས་གྲ་ཆེར། །ལོ་གྲགས་སྙེམས་པའི་ང་རྒྱལ་དང་བྲལ་ཡང༌།
།ང་གཉིས་ལོ་ལ་ཁོ་བོ་གནས་དེར་འཕོས། །དེ་ཡང་འཇམ་མགོན་སངས་རྒྱས་རྒྱལ་མཚན་ལོ་གྲངས་ཉི་ཤུ་རྩ་བདུན་དུ་མཉན་ཡོད་དུ་འཆད་ཉན་ཕུལ་དུ་ཕྱིན་པ་མཛད། གདན་ས་སྐོ་བཞག་གི་ཐུས་མཛད་པའི་སྐབས་དེ་ཙམ་དུ་ཁོ་བོའི་རྨི་ལམ་དུ་བྱ་གཤོངས་གདན་ས་ལ་འགྲོ་སྙམ་པའི་བསམ་པས་ཆོས་གླིང་སྟེང་གི་རྐ་རྒྱུད་དེ་ལ་བརྒྱུད་དེ་ཕྱིན་པས་རང་གི་རོགས་དང་བསུ་མི་སོགས་མང་པོ་འདུག
།བྱ་

གཤོངས་བླ་བྲང་གི་སྒོ་དེ་ན་ཁྱི་ཆེན་པོ་ཞིག་བཏགས་འདུག་ཀྱང་ངེད་ལ་འགེགས་པའི་ཚུལ་ནི་མི་བྱེད་འདུག རང་གིས་ཀྱང་ཁོག་འཇོམས་པ་ལ་འཕྲལ་ཐལ་ལེ་ཕྱིན་པས་ཁྱི་དེ་ཁོ་བོ་ལ་འདྲིས་གཡོག་དང༌། བཀྲབ་བཀྲབ་སིག་སིག་མང་པོ་དང་ཆོས་གོས་ལ་ལྕེ་ལེག་བྱེད་ཅིང་འདུག
།རོགས་རྣམས་ཁྱེད་ལ་ཁྱི་འདི་སྔ་སོར་ནས་འདྲིས་འདུག་པ་ཟེར་ཆོས་སྲུང་གི་དགོངས་པར་བཞུགས་པའི་རྟགས་སུ་འདུག །དེ་ནས་གནམ་སྒོའི་སྐས་ལ་འཛེགས་པས་སྐས་གདང་གཅིག་གི་ཚབ་ལ་ཐག་པ་གཅིག་བཏང་བ་ཙམ་ལས་མི་འདུག་ནང་དུ་བཞུགས་པ་རྣམས་ཀྱི་སྐུ་ཁྱེར་ལ་སྙམ་པ་ཙམ་བྱུང༌།
སྐས་མགོ་ནས་གཅིག་གིས་ལག་འདྲེན་བཏང་ནས་སྒོ་ཁང་དེར་སླེབ། དེ་ནས་གཉིད་སད་བྱུང༌།
དེ་མཚམས་ནུབ་ཅིག་རྨི་ལམ་ན་བྱ་གཤོངས་ལ་འགྲོ་བའི་འདུན་པས་ཕྱིན། ཤག་ལོ་ཙམ་ཡིན་པ་འདྲ། ཤར་གྱི་སྤེའུ་དཀར་པོ་ཞིག་ཏུ་བསྡད། དེར་འཇམ་མགོན་སངས་རྒྱས་རྒྱལ་མཚན་ཡང་ཕེབས་མཇལ་ཕྲད་བྱུང༌།
གསུང་གླེང་ཅི་གསུང་ནི་མི་དྲན་དེ་ནས་རྗེ་སྔོན་ལ་ཕེབས་སོང༌། ཁོ་བོས་རྗེས་ལ་ཡོངས་པས་བྱ་གཤོངས་མདུན་དེ་ན་ལོ་ཏོག་སེ་ཆེལ་ལེ་སྨིན་པ་ཙམ་འདུག །དེ་ཕྱིན་ཆད་ཅི་བྱས་རྨི་ལམ་དྲན་པ་མི་གསལ་འདུག་རྨི་ལམ་དེ་ལྟར་བྱུང་བའི་རྗེས་ཞག་འགའ་ཡར་ནས་བྱ་གཤོངས་ནས་ཆེ་བགྲེས་མི་སྣ་དང་བཅས་ཆོས་རྒྱལ་ཀུན་དགའ་རིན་ཅེན་གྱི་ཕྱག་རྟགས།
རྗེ་གདན་ས་པའི་ཕྱག་རྟགས། གྲ་པ་རྣམས་ཀྱི་ཐུས་བྱས་པའི་ཡི་གེ་མགྲིན་གཅིག་ཏུ་བྱུང་ཟེར་བའི་ཤོག་དྲིལ་རྣམས་དང་བཅས་ཕེབས་བྱུང༌།
ཁོ་བོ་རང་གི་བློའི་གཤིས་ཡིན་པས་འགྲོ་འདོད་པ་རང་མ་བྱུང༌། ཡ་ག་ཆོས་སྡིངས་པ་རྣམས་ཀྱིས་ཀྱང་ཤར་ལ་མི་

གཏོང་ཟེར་རྨ་བྱ་ཤུག་ཁྲོད་དུ་འབོད་ཞུས་ལ་ཐེགས་སོང་བས་བཙན་འཚམས་པ་འཆུན་ཆེ་བའི་སྟབས་ཀྱིས་ཆོས་རྒྱལ་ཀུན་དགའ་རིན་ཅེན་ཐུགས་འགྱུར། བརྟག་པ་བྱས་དུས་ཤར་ལ་མ་ཆུག་པས་རེ་ཞིག་ཡ་ག་ཆོས་སྡིངས་སུ་ཀ་འཆད་ཉན་གྱིས་གསུང་བ་ཕེབས་བྱུང་བས།
བྱ་གཤོངས་པ་རྣམས་ཤར་ལ་ལོག་དགོས་པ་བྱུང༌། སླར་བྱ་གཤོངས་ནས་བསྐྱར་ཞུས་ནན་ཅན་མཛད་པ་ནས་དགོངས་པ་ཁྲོལ། བཀོད་ཡིག་གི་ཕྱག་རྟགས་དང་བཅས་པ་འབོད་མི་གཅང་ཚུལ་ཁྲིམས་རྒྱལ་པོ་སོགས་ཆེ་བགྲེས་མི་སྣ་སོགས་བསྐྱར་ནས་བྱུང༌།
ཁོ་བོས་སྔར་བཞིན་མི་འགྲོ་བའི་ལུགས་བྱས་ཀྱང་འཇམ་དབྱངས་བླ་མ་ཕྱོགས་ལས་རྣམ་རྒྱལ་གྱི་གསུང་ལས། རང་གི་ཡོན་ཏན་བསླབས་ཤེས་པའི་དགོས་པ་ཡིན་པས་འཆད་ཉན་ནུས་ན་བྱ་གཤོངས་ལྟ་བུར་མི་འགྲོ་བའི་དོན་མེད།
མི་ནུས་ན་ནི་དེ་ག་ཡིན་མོད་གསུང་བཀའ་ནན་ཆེར་ཕེབས་པས་མི་འགྲོ་ཟེར་བའི་བཀའ་བཟློག་མ་ནུས། ཟླ་བ་བདུན་པའི་དུས་ཚེས་བཟང་པོ་ལ་གདན་ས་སྤོ་ལེན་གྱི་དུས་ཡིན་པས་དེ་ག་ལ་འགྲོ་བར་བརྩམས།
ཟླ་བ་བདུན་པའི་ཚེས་བཅུ་གཉིས་ལ་དབོན་རམས་པ་བྱམས་པ་བློ་གྲོས། རང་གི་ཚ་བོ་མང་ཐོས་རྣམ་རྒྱལ་དང༌། རྣམ་རྒྱལ་ཀླུ་སྒྲུབ་སོགས་རོགས་དུ་མ་དང༌།
ཡ་ག་ཆོས་སྡིངས་སྤྱི་ས་ནས་དཔེ་ཆ་སོགས་འགེལ་བའི་གཡག་བཅུ་དང་བཅས་ཡོང་བར་བརྩམས། འཇམ་མགོན་བླ་མ་གྲ་པ་རྣམས་དང་བཅས་པས་ཁང་གསར་ལྕགས་ཁ་ཐུག་སྐྱེལ་མ་ལ་བྱོན། ལྕགས་ཁར་གསོལ་ཇ་དང་གནང་སྦྱིན་འབུལ་བ་སོགས་མང་དུ་བྱུང༌།
དེ་ནས་ལྕགས་ཐོན་ཆུ་ལྷོ་རུ་ཡང་ཁང་གསར་ནང་ནས་ཇ་འབུལ་བ་སོགས་དང༌། དམངས་མས་ཀྱང་མར་ཀྲོག་སྣོད་དུ་མ་ཞོས་

གང་བ་སོགས་སྐྱ་ཆིལ་ལེ་བ་རྟེན་འབྲེལ་ལེགས་ཚོགས་ཤིན་ཏུ་ཆེ་བ་དང༌། ལྤགས་ནའི་ཐང་ལ་གྲ་པ་མང་པོས་རྗེས་འབྲང་བྱས། འུ་ཅག་དཔོན་སློབ་ལ་འདི་འདྲའི་འགྱེས་འབྲལ་ཡོང་བ་ཟེར་ཞིང་མཆི་མ་ཕྱུང་མི་ཤི་བ་བཞིན་བྱས།
ཕོ་བྲང་གི་ལ་རྩ་ནས་ཕྱི་མིག་བལྟས་པས་འཇམ་མགོན་བླ་མ་གྲ་པ་རྣམས་དང་བཅས་པ་ལྕགས་ཁན་དམར་ཕུང་ངེ་བཞུགས་འདུག་པས། ངེད་ཀྱང་སེམས་སྐྱོ་ནས་མཆི་མ་མང་དུ་ཤོར་དེ་ནུབ་སྦུ་མར་བསྡད།
དེ་ནས་ཕོ་བྲང་ལྷ་རྩེར་ཆོས་རྒྱལ་ནམ་མཁའ་རྒྱལ་པོ་བཞུགས་པ་དང་མཇལ། གསོལ་ཇ་གནང་སྦྱིན་སོགས་ཤིན་ཏུ་བཟབས་པ་རང་མཛད་དེ་དགྱེས་དགྱེས་གནང༌། བྱ་གཤོངས་ཁྲི་ཐོག་ཏུ་སྔར་ཡང་ཁྱེད་པས་ཡོན་ཏན་ཆེ་བ་མེད་ད་དུང་ཡང་མི་ཡོང་གསུང་བ་སོགས་ཟོལ་བསྟོད་མང་པོ་མཛད།
དེར་ཞག་གཉིས་བསྡད། རིམ་པས་ཕྱིན་ཚེས་བཅུ་དྲུག་ལ་བློ་བ་དེར་ཇ་དང་ཚ་བཞེས་བྱས། སྔོན་ཆད་གདན་ས་ལ་བསུ་བ་སེར་སྦྲེང་སོགས་ཀྱི་ཁྱུད་མི་འདུག་ནའང་དེའི་ཚེ་དཔོན་སློབ་རྣམས་ཐུགས་དགྱེས་པས་བསུ་བ་སེར་སྦྲེང་སོགས་མཛད་དེ་བྱ་གཤོངས་སུ་སླེབ།
ཚེས་བཅོ་བརྒྱད་ལ་བཟའ་ཚེས་བཟང་བས་བླ་བྲང༌། གཡས་རུ་བྱང༌། རྒྱལ་མཁར་རྩེ། བསམ་རྩེ་སོགས་ནས་བསྐོ་ཇ་དང་བཅས་ཏེ་གདན་སར་བཀྲ་ཤིས་པའི་མེ་ཏོག་དང་བཅས་ཏེ་བསྐོས།
མཉན་ཡོད་བྱ་གཤོངས་དེ་ན་གསོ་སྦྱོང༌། དབྱར་གནས། དགག་དབྱེ་སོགས་གཞི་གསུམ་གྱི་ལག་ལེན་རྨ་མེད་པ་ཡོད་པས་གནམ་གང་ལ་དགག་དབྱེ་མཛད།
དེའི་ཕྱི་དེ་ཚེས་གཅིག་ནས་སྟོན་ཅག་དང་པོ་བཙུགས། དེ་ཡང་འདུལ་བའི་གཞུང་ལས། རྒྱལ་དང་དབོ་དང་ས་ག་དང༌། །ཆུ་སྟོད་ཁྲུམས་སྨད་སྨིན་དྲུག་བཅས། །ཟླ་ཕྱེད་གསོ་སྦྱོང་བཅུ་བཞི་པ།

།ཞེས་གསུངས་པ་ལྟར་ཁྲུམས་ཀྱི་གསོ་སྦྱོང་དེ་གསོ་སྦྱོང་བཅུ་བཞི་པ་ཡིན་པས། འཇིག་རྟེན་ལུགས་ཀྱི་ཉེར་དགུ་དེ། མར་ངོའི་ཚེས་ཞག་བཅོ་ལྔ་པར་སླེབ་པས་དེའི་ཉེར་དགུ་ལ་བྱེད་པ་འདུལ་བའི་གཞུང་དང་མཐུན་ཞིང་འབུམ་ཕྲག་གསུམ་པའི་དགོངས་པ་ཡིན་པས་དེ་ག་བཞིན་རིགས་ཀྱང་པཎ་ཆེན་ཤཱཀྱ་མཆོག་ལྡན་པས།
གནམ་གང་ལ་བྱེད་གསུང་པའི་སྒྲུབ་བྱེད་གསུངས་པའི་སྒྲུབ་བྱེད་ལྟར་སྣང་བ་མང་དག་མཛད་འདུག་པ་དང༌།
ཀུན་མཁྱེན་ཆོས་ཀྱི་རྒྱལ་པོ་ལྕགས་ཐང་པས་ཀྱང་དེ་ག་བཞིན་མཛད་འདུག་པས། དེང་སང་མར་ངོའི་གསོ་སྦྱོང་འཇིག་རྟེན་ལུགས་ཀྱི་གནམ་གང་ལ་མཛད་པ་འདི་ཕྱག་ལེན་ལ་འདུག་གོ །ཁོ་བོས་ཀྱང་ཆོས་གྲ་ཕྱིར་སླེབ་པའི་ཚེ་དགའ་སྤྲོ་ཤིན་ཏུ་ཆེ་བ་ལ་འདུ་ཁང་ནང་དུ་སླེབ་པའི་ཚེ་བློ་ཤིན་ཏུ་མུན་པ་སེམས་ལ་སྡུག་བསྔལ་སྐྱེ་བ་སྡོད་མི་འདོད་པ་ལྟ་བུ་བྱུང༌།
རོགས་རྣམས་ཀྱིས་དེ་འདྲའི་སེམས་ཁྲལ་མ་བྱེད།
ཐོག་འདི་སྤོ་ལེན་བྱེད་པ་ཚེགས་མི་འདུག་ཟེར་ཏེ། ཕྱིས་འདུ་ཁང་གསར་བཞེངས་གྲུབ་པའི་སྔ་ལྟས་སུ་འདུག །དཔལ་མཉན་ཡོད་ཆོས་ཁྲིའི་པད་ལྟེ་ལ། །རང་རྐང་སེན་ཉི་འོད་ཤར་བའི་མོད། །བློ་གསལ་བའི་བུང་བ་ལེགས་བཤད་ཀྱི།
།རོ་དངར་བའི་སྦྲང་རྩི་བཅུད་མྱོང་ལོ། །གནས་སྔོན་གྱི་ཁང་རྙིང་མུན་འཐིབས་པར། །ཡིད་སྡུག་བསྔལ་སློང་རྐྱེན་དྲག་པོ་ཡིས། །ཕྱིས་དགའ་ལྡན་ཕོ་བྲང་འགྲན་བཟོད་པའི། །དྲི་གཙང་ཁང་འབྱུང་བའི་སྐྱ་རེངས་ཤར།
།དེའི་ཚེ་སྟོན་ཅག་དང་པོ་ལ་སློབ་གཉེར་བ་གྲ་པ་ཤ་སྟག་མང་པོ་བྱུང་སྟེ། འགའ་ཞིག་དད་འདུན་གྱི་ཉན་འདོན་པ་དང༌། ཁ་ཅིག་ཆོས་བཤད་ཇི་ལྟར་འབྱུང་གི་ཉན་རྣ་ལྟ་བུར་འདུག་ཀྱང་རང་ཉིད་ལ་འཇམ་དབྱངས་བླ་མའི་བཀའ་དྲིན་དང༌།
བློ་དང་

རྩོལ་བ་མི་ཞན་ཙམ་ཡོད་པ་དང༌། ཁྱད་པར་ཡ་ག་ཆོས་སྡིངས་སུ་འཆད་ཉན་རྒྱུན་རིང་བྱེད་བཞིན་པ་ཡིན་པ་ནས་པོ་ཏི་ཕྱི་ནང་གང་ལ་ཡང་འཆད་རྒྱུ་ཐོགས་མེད་ཡོད་པ་དང༌། གདུལ་བྱ་དང་འཚམ་པའི་འཆད་ལུགས་ཀྱང་ས་པཎྜིཏས།
།བློ་ཆེན་རྣམས་ལ་ཟབ་རྒྱ་ཆེ། །བློ་ཆུང་བཟུང་བདེ་གོ་བླ་བ། །དེ་ལས་བཟློག་ན་མཁས་རྨོངས་ཀྱི། །གདུལ་བྱ་དགའ་བ་སྐྱེད་མི་ནུས། །ཞེས་གསུངས་པ་ལྟར་གང་ལ་གང་མཚམ་གྱི་འཆད་ལུགས་ཤེས་སྙམ་པའི་རློམ་པ་ཡང་ཅུང་ཟད་ཡོད་པས།
གདུལ་བྱ་བློ་གསལ་རྒན་གཞོན་ཕལ་ཆེ་ཡང་བློ་ཁ་ཚིམ་ཞིང་དགའ་མགུ་ཡི་རང་པ་ཁོ་ན་བྱུང་ཟེར། ལེགས་བཤད་རྗེས་ཆགས་དམར་བ་ཡིས། །མྱོས་པ་འཆད་མཁས་རྟ་ལྗང་ཅན། །འཚམས་སྤྲིན་གོས་དམར་གྱིས་ཀླུབས་པའི།
།ཞེས་པ་དཔེའི་གཟུགས་ཅན་ནོ། །འཆར་ཀའི་ཉི་གཞོན་ལ་ནི་འགྲན། །ལྷ་རྣམས་ལྷ་ཡི་བདུད་རྩི་ཟ། །བློ་གསལ་མཁས་པའི་ལེགས་བཤད་མྱོང༌། ལེགས་བཤད་བདུད་རྩི་དགྲ་དང་བྲལ།
།བཟློག་པའི་དཔེ་རྒྱན་འདི་མྱོངས་ཤིག །དེ་ནས་ཁོ་བོས་སྟོན་ཅིག་དང་པོ་ཆོས་ཞག་ཚང་བར་བཏང༌། །དེ་རྗེས་ཤར་གྱི་སྦྱིན་བདག་སོ་སོ་ལ་མཇལ་འཕྲད་ལ་ཆས་རོགས་དྲུང་རམས་པ་ནམ་མཁའ་རྣམ་རྒྱལ་ཆོས་འཕེལ་ཟེར་བའི་རྩེ་ཆེན་རབ་འབྱམས་པ།
མང་ཐོས་རྣམ་རྒྱལ་སོགས་ཡོད། ཤེལ་དཀར་གྱི་ཐད་དེ་ཙམ་སླེབ་པ་ན་བྱང་འཁྲིས་ཀྱི་ཞིང་ཆེན་པོ་ཞིག་ན་ཤེལ་དཀར་རྒྱལ་ཆེན་པ་འུ་ལག་པ་མང་པོ་དང་བཅས་བཙས་འགོ་ལ་ཕེབས་འདུག་པས་སྔར་མཇལ་མ་མྱོང་ཡང་ངེད་ལ་གཟིགས་པས་བརྒྱང་རིང་པོ་ནས་ཕྱག་འཚལ་ཞིང་བྱོན།
འུ་ལག་པ་མང་པོ་ཡང་ཕྱག་འབུལ་ཐིབས་ཐིབས་བྱུང་བས་སྣ་འདྲེན་གྱི་རྟེན་འབྲེལ་བཟང་བསམ་པ་ཤར། ཤར་སྐྱ་རེངས་འོད་ཀྱི་མདངས་ཙམ་གྱིས།
།གླིང་བཞི་པ་གསལ་བྱེད་འོད་

བརྒྱ་པའི། །སྣ་དྲངས་ནས་རྩི་བཅུད་ནགས་ཚལ་སྨིན། །ཀུན་བདེ་ལ་བཀོད་པའི་རྣམ་ཐར་ལྟོས། །དེ་ནུབ་གནས་སུ་ཕྱིན་གནས་པ་གཟིམ་ལགས་ཀྱིས་སྣ་ལེན་བཟབས་མ་དང༌། སྔར་ཡིད་གཅུགས་ཀྱི་གྲོགས་ལྟར་མཐུན་པའི་གཏམ་གླེང་མོ་བག་ཕེབས་པར་སྨྲ་བ་བྱུང་ངོ༌།
།དེ་ནས་སྣར་ཐང་དུ་ཕྱིན་སྣར་ཐང་གི་རི་ཀླུངས་ཆགས་ཚུལ་ཆོས་སྡེའི་ལྕགས་རི་སོགས་མཐོང་བས་སྔར་གྱི་བག་ཆགས་སད་པ་ལྟ་བུའི་སེམས་དགའ་སྤྲོ་སིང་ངེ་བ་བྱུང༌།
སྣར་ཐང་སྡེ་པ་དང་མཇལ་དུས་སྡེ་པ་དེ་གཟུགས་བཟང་པོ་ཡིན་མདོག་རྣམ་པོ་ཞིག་མི་འདུག་ཀྱང༌། ཆོས་ལུགས་ལ་འབེལ་གཏམ་གྱི་བགྲོ་བ་གླེང་དུས་མདོ་སྔགས་གཉིས་ཅར་ལ་གསུང་རྒྱུ་ཡོད་པ། གསུངས་པ་དེ་ཡང་ཕལ་ཆེར་དོན་དང་མཐུན་པ།
ཕན་ཚུན་གཅིག་ལ་གཅིག་དག་སྣང་ཡིད་འདྲོངས་པ་བྱུང༌། ཡུལ་སྣར་ཐང་གི་ཕུན་ཚོགས་གླིང་ཆེན་དུ། །གཏམ་ཆོས་སྨར་གྱི་སྡེ་དཔོན་ཆེན་དང་མཇལ། །ཆོས་ལེགས་བཤད་སྐྱེས་ཀྱི་དགའ་སྟོན་སྤེལ།
།ངེད་ཕན་ཚུན་དུ་དག་སྣང་གི་མཇལ་འཕྲད་ལེགས། །དེའི་ཚེ་སྐུ་མདུན་ཞིང་བཞག་རྡོ་རྗེ་བསམ་གྲུབ་རྩེ་ན་མི་བཞུགས་འདུག་པས་ཤངས་ལ་འགྲོ་དགོས་ཤར། གྲུ་ཁར་སླེབ་མཚམས་ཉང་སྟོད་ནས་དྲུང་ཆེན་རིན་རྒྱམ་པ་སྐུ་མདུན་ལ་མཇལ་དུ་འགྲོ་བ་དང་འཛོམ།
སྔར་མཇལ་མ་མྱོང་ཡང་བྱ་རྒོད་གཤོངས་ཀྱི་སྲེད་པས་སྔར་མཐུན་པར་འགྲོགས་པའི་མཛའ་བོ་བཞིན་དུ་དགའ་སྤྲོ་ཤིན་ཏུ་ཆེ་བ་བྱུང༌། དེ་ནས་དྲུང་ཆེན་དང་སྡེབས་མོ་བྱས་ཕྱིན་དེ་ནུབ་ཤངས་ཀྱི་མདའ་དེར་བསྡད།
སང་སྔ་བར་ལངས་ཕྱིན་པས་རྣམ་རྒྱལ་གླིང་གི་མདུན་ཤངས་སྲེག་ཞིང་གི་ཐད་དུ་སླེབ་ཙ་ན། སྐུ་མདུན་ཞིང་དེ་ཐུགས་གཅག་དག་པོ་ཞིག་ཡིན་འདུག་པས་ངེད་དྲུང་ཆེན་གཉིས་ཆར་ལ་རྟ་དང༌།

རྟ་ཁལ་མང་པོ་ཡང་ཡོད་པས་དྲུང་འཁོར་ཞིག་ངེད་ཀྱི་གདོང་དུ་བཏང་བྱུང་ནས་ཁྱེད་འདིར་བསྟད་པ་ཞིག་ཡིན་ནམ་ཕྱོགས་ལ་ཐེགས་རྒྱུ་ཞིག་ཡིན། འདིར་བསྟད་པ་ཡིན་ན་གཉེར་པ་དེ་བོས་ཤོག་གསུང་ཟེར། དྲུང་ཆེན་གྱིས་འདི་བཞིན་ཡིན་ཚུལ་དང་འདི་ཁར་བསྟད་པ་ཡིན་ཚུལ་ཞུས་པས་མི་དེ་གཉེར་པ་འབོད་པར་ཐེགས་སོང༌།
དེ་ནས་རྩེར་མཇལ་དུ་ཕྱི་རང་གི་བསམ་པ་ལ་རང་ལ་ཆོས་ཀྱི་གཏམ་ཅུང་ཟད་སྨྲ་རྒྱུ་ཡོད་དེ་དེ་ནི་སྐུ་མདུན་གྱིས་མི་དགོངས།
སྐུ་མདུན་ལ་འཇིག་རྟེན་གྱི་གཏམ་གསུང་མཛད་ཡོད་དེ་ནི་ངེད་ཀྱིས་མི་གོ་ཞིང་དེའི་ལན་སྨྲ་རྒྱུ་ཡང་མེད་ལེགས་ལེགས་འབལ་འཇམ་མང་པོ་ཡང་ཞུ་མི་ཤེས། ངེད་གཉིས་རང་མཇལ་འཕྲད་ལེགས་པོ་ཞིག་ཨེ་ཡོང་ན་བསམ་པ་བྱུང་ཡང་དྲུང་ཆེན་རིན་རྒྱམ་པས་སྙན་བརྗོད་མང་པོ་དང་ལེགས་སྦྱོར་མང་པོ་ཞུས་པས་ཐུགས་ཡིད་འདྲེངས་པ་ཡིན་ནམ།
མཇལ་མ་ཁོད་ཤིན་ཏུ་འཕྲོད་པའི་གསུང་གླེང་དང་བཅས་ཞག་འགའ་བཞུགས་གསུང་ནའང་བྱ་གཤོངས་ཀྱི་དགུན་ཆོས་འཛུགས་པ་སོགས་དགག་དགོས་ཆེན་པོ་ཡོད་པས་སང་ཉིན་ཕྱིན་ཆོག་དགོས་ཞུས་པས།དེ་ལྟར་ན་དགོངས་པ་དང་སྦྱོར་གསུང་གནང་སྦྱིན་སོགས་ཤིན་ཏུ་བཟབས་པ་དང་བཅས་སངས་ཉིན་སྔ་བར་ཡོངས།
ཤངས་ཀྱི་མདའ་ཤངས་མཐོང་སྨོན་གྱི་ཕྱོགས་གཅིག་ལ་སྐྱེད་ཚལ་ཡངས་པོ་ཞིག་ན་ཕྱིན་ཤོལ་པོའི་ར་བ། དེའི་ནང་ན་ལྕང་དཀར་གྱི་ར་བ། དེའི་ནང་ན་ལྕང་སྨུག་པའི་ར་བ། དེའི་ནང་ན་མེ་ཏོག་གི་ར་བ་ཡོད་པའི་སྐྱེད་ཚལ་ཞིག་ཏུ་ཚ་བ་ལ་སླེབ།
དཔོན་སྐྱ་དེས་ནང་དུ་ཤོག་ཟེར་ནང་དུ་ཇ་ལ་བོས། ཕུག་ན་ཚོམས་ཀ་བཞི་མ་རྟེན་མཆོད་དང་བཅས་པ་ཞིག་ལམ་ཁ་ནང་སྨིག་རྩེ་འབྲེང་ཆགས་སུ་ཡོད་པའི་མཛོད་སོ་སོའི་ནང་ནོར་གྱི་གང་སྒོ་ཐམས་ཅད་གདངས་ནས་བཞག
།སྤྲོ་སེག་ཤིན་

ཏུ་ཆེ་བ་ཞིག་འདུག །ནང་ན་གདན་བཟང་པོ་བཏིང་མཆོད་གནས་དགའ་ལྡན་པའི་གནས་བརྟན་བགྲེས་པོ་ཞིག་འདུག །གྲ་ས་སོ་སོ་དང་ཆོས་སྡེ་སོ་སོའི་ལོ་རྒྱུས་རྣམས་བརྗོད་ཁྱད་པར་བཀྲ་ཤིས་ལྷུན་པོ་ནས་ངམ་རིང་ཆོས་སྡེར་གྲ་སྐོར་ལ་ཡོང་པའི་གྲ་སྐོར་པ་རྣམས་ཀྱི་ལོ་རྒྱུས་དང༌།
གྲ་སྐོར་པ་ཡོན་ཏན་ཆེ་བ་ཞིག་གིས་ཆོས་སྡེའི་གུང་གྲལ་གྱི་གདོང་གྲལ་གྱི་དབུས་ན་གྲལ་ཡོད་པ་གོང་དཀར་བའི་སློབ་དཔོན་ཡིན་ཟེར་བའི་བླ་མ་ཞིག་ལ་དབུ་མ་ལ་གཞུང་ཞུས་འཇོག་གི་ཚེ་བཤད་པ་ལམ་པ་དང༌།
ཁྱད་པར་ས་དགའ་ལྡན་གྱི་གྲུབ་མཐའ་མི་མཐུན་པ་ཡོད་ཚུལ། དགའ་ལྡན་པ་རྣམས་ཀྱི་ཟེར་ལུགས་འདི་འདྲ་ཡོད་ཚུལ། དེ་ལ་གཞན་ཕྱོགས་ཀྱི་ལུང་རིགས་ཀྱི་སྐྱོན་བརྗོད་འདི་ལྟར་གཏོང་ཚུལ།
ས་སྐྱ་པ་གོ་ཤཱཀ་འབུམ་སོགས་ཀྱི་བཞེད་པ་འདི་ལྟར་ཡིན་ཚུལ། དེ་ལ་གཞན་ཕྱོགས་ཀྱི་ལུང་རིགས་ཀྱིས་སྐྱོན་འདི་ལྟར་བརྗོད་ཚུལ། དེའི་ལན་རིག་པ་ལ་མ་ཁྱབ་མཚམས་འདིར་རུ་བྱེད་ཚུལ།
ལུང་གི་དགོངས་པ་འདི་ལྟར་ཡིན་ཚུལ་སོགས་སིལ་བུར་བཤད་སོང་བས་གྲ་སྐོར་བ་དེ་འཇིགས་ཆུམ་པ་ཞིག་བྱུང༌། བགྲོ་གླེང་གཏོང་རྒྱུ་ཡང་དཀོན་པ་འདྲ་བ་ཞིག་གི་ངང་ནས་ཐལ་འགྱུར་གསུམ་ཙམ་འཕངས།
དེ་ནས་དབུ་མཛད་ཆེན་མོ་དེ་ལངས་ནས་མཆོང་ཡར་གྱིས་ཀྱི་བརྡ་བྱེད་ཀྱི་འདུག་པས་དེ་ག་བཞིན་བྱས། བགྲོ་གླེང་མང་པོའི་འགྲོ་ལྡོག་བྱེད་མ་ནུས་ཟེར་བ་སོགས་སྨྲ་ཀྱིན་འདུག་པས༌།
ངེད་ཀྱི་རོགས་རྣམས་ཀྱིས་དེའི་བླ་མ་དེ་འདི་ག་ཡིན་བྱས་པས་ཁོང་དགའ་སྟེ་རྗེས་སུ་ཡི་རང་བསྔགས་བརྗོད་མང་པོ་བྱེད་ཀྱི་འདུག །ཇ་ཞིམ་པོ་སྦྱོར་གཉིས་ཙམ་འཐུར་ལོ་རྒྱུས་མང་པོ་བྱས། རྗེ་ས་སྐྱ་པཎ་ཆེན་གདན་ས་མཆོག
།ཤངས་སྲེག་ཤིང་དཔལ་གྱི་དགོན་པ་ན། །བཀའ་ཟབ་ཆོས་འདོམས་པའི་ཆོས་ཁྲི་

ཡོད། །ཁོང་ཕྱག་བྲིས་རི་མོ་ཁྱད་པར་ཅན། །དབུ་རྒྱབ་བསྟན་བྲིས་པའི་རི་མོ་ནི། །ཁོང་ས་སྐྱ་འཇམ་དབྱངས་ཞལ་བསྟན་ནས། །ཆོས་ཕ་རོལ་ཕྱིན་པའི་སྙིང་པོ་མཆོག །བཀའ་ཞེན་པ་བཞི་བྲལ་འདོམས་སོ་ལོ། །ཁྲི་དེ་ན་ས་པཎ་བཞུགས་པའི་ཚེ།
།ཆོས་རྙིང་མ་ཕུར་པ་རྩ་བའི་དུམ། །ཕྱག་པདྨར་བབས་ཚེ་སྤྲོ་བ་སྐྱེས། །སྒྲ་རོལ་མོ་བཅས་ཏེ་སྤྱན་དྲངས་ཟེར། །གནས་དེ་ན་བཞུགས་པའི་རྟེན་གྱི་མཆོག །རྗེ་འཕགས་པའི་གདུང་ལ་འཁྲུངས་པ་ཡི།
།ཁོང་རྒྱལ་བ་རིགས་ལྔ་ཡོད་ཅེས་ཐོས། །ཡིད་དད་མོས་ཕྱག་དང་མཆོད་པ་ཕུལ། །དཔོན་ཞིང་བཞག་རྡོ་རྗེར་གྲགས་པ་དེ། །སྔོན་བསོད་ནམས་བསགས་པས་ལས་འཕྲོ་ཅན། །བོད་དབུས་གཙང་ས་ལ་དབང་སྒྱུར་ཞེས།
།རྗེ་གྲོལ་མཆོག་ལུང་བསྟན་ཐོག་ཏུ་བབས། །ཤངས་མཐོང་སྨོན་ནས་རུ་བཞི་མའི་གྲུ་ཁར་ཕྱིན། དེ་ནས་གྲུ་མཁན་རལ་ཚར་བ་ཞིག་འདུག་པ་དེ་ན་རེ། འདི་པའི་དཀྱིད་ན་གྲུ་སྐྱ་གཡོབ་ཤེས་པ་ཨེ་ཡོད་ཟེར།
ངེད་ཀྱི་རོགས་བློ་གྲོས་ཐོགས་མེད་ཟེར་བ་ཞིག་ཡོད་པ་དེས་ངེད་ཀྱིས་ཤེས་ཟེར། དེ་ནས་གྲུ་ལ་ཕྱིན་པས་ཁོས་གྲུ་སྐྱ་གཡོབ་མ་ཤེས་གྲུ་མཁན་ངར་ལངས་ཏེ་མི་གཅེས་པོ་བླ་མ་དགེ་བའི་བཤེས་གཉེན་འདི་འདྲ་བཞུགས་བཞིན་དུ་གྲུ་སྐྱ་མི་ཤེས་བཞིན་དུ་ངས་ཤེས་ཤེས་ཟེར་བ་དེ་ཁྱོད་ཀྱི་ལྟས་ངན་ཤེས་པ་ཨི་ཡིན།
ངས་ཨ་ཤེས་མ་ཤེས་ལྟའི་ཟེར་བ་ཡོང༌། ངས་ཤེས་ཤེས་དེ་ལྟས་ངན་ཤེས་པ་ཨི་ཡིན་ཟེར་ནན་གྱིས་ཡང་ཡང་ལབ་ཅིང་གྲུབ་སྐྱ་ཕྲོགས་ཉ་མོ་ཧོར་སྟག་པ་ཡིན་ཟེར་བའི་མི་གཞོན་ཅིག་ལ་སྤྲད་སོང་བ་དེས་ཀྱང་ཤེས་པོ་མ་བྱུང༌།
དེ་ནས་ཚ་བོ་མང་ཐོས་རྣམ་རྒྱལ་གྱིས་བྱས་པས་ཨ་ཐོ་བྱུང་གྲུ་ཐོངས་པ་ལགས་སོ།
།ཆུ་ཆེན་པོར་གྲུ་ཡིས་བརྒལ་བའི་ཚེ། །

གྲུའི་མཁན་པོ་ལྕགས་ཀྱི་རལ་པ་ཅན། །འདིར་གྲུ་སྐྱ་ཤེས་པ་ཡོད་དམ་ཟེར། །བློ་ཐོགས་མེད་ཤེས་ཟེར་ང་བློ་བདེ། །ལས་བྱས་པས་མ་ཤེས་མགོ་བོ་འཁོར། །གྲུའི་མཁན་པོ་བློ་འཁྲུགས་ཚིག་རྩུབ་སྨྲ། །སྐུ་གཅེས་པ་བླ་མ་བཞུགས་བཞིན་དུ།
།ངེས་ཤེས་ཞེས་རྫུན་ཚིགས་ཧམ་གཏམ་སྨྲ། །ཁྱོད་ལྟས་ངན་ཙམ་ཞིག་ཤེས་སམ་ཅི། །ཤེས་མི་ཤེས་ལྟ་ཞེས་སྨྲ་ན་རུང༌། །ངེས་ཤེས་ཞེས་ཧམ་ཚིག་སྨྲ་བ་པོ། །ཚིག་འདི་འདྲ་ཕྱིན་ཆད་མ་སྨྲ་ཟེར།
།དེ་ནས་ཕུང་པོ་རི་བོ་ཆེའི་ཐང་ཆེན་པོ་བརྒལ་སྟག་གྲུབ་ཁ་ལ་བྱས། ཁྱི་འཕྲང་རྡོ་ཐེམ་གྱི་འཕྲང་དོག་མོ་བཤགས་རྒྱ་པོའི་ཕོ་བྲང་གཞིས་ཀ་རིན་སྤུངས་སུ་སླེབ། དེ་དུས་སྡེ་སྲིད་དབུས་དམག་འཁོར་འཕྲལ་ཆབ་སྲིད་དར་ཞིང་རྒྱས་པ་གོ་འཕང་མཐོ་བའི་སྐབས་རང་ཡིན་ཏེ་རིན་སྤུངས་རང་ན་བཞུགས་འདུག་མཇལ་ཕྲད་ཐུགས་ཤིན་ཏུ་དགྱེས་པ་བྱུང༌།
ཁྱེད་ཡོན་ཏན་གྱི་གྲགས་པ་ཆེན་པོ་འདུག་པས་ལྕགས་ཐང་རབ་འབྱམས་པ་ལྟ་བུའི་འཆད་ཉན་ཞིག་རྒྱོབ་ཤོག་གསུང་བ་སོག་བཀའ་བཀོད་བསླབ་བྱ་མཐིལ་ཕྱིན་པ་གནང༌།
བྱང་ལ་རིངས་པའི་སྟབས་ཀྱི་ཞག་པོ་གསུམ་མིན་པ་སྡོད་སྐབས་མ་བྱུང་དེ་ནས་ཡར་ལམ་གཡུང་ལ་བྱས་གཡུང་ལ་བུད་ཙམ་དེ་ན་འབྲོག་ཡུལ་རྩ་ཁ་བཟང་པོ་བྱས་པ་ཞིག་འདུག་པས་དེར་བསྡད་པས་ཁ་བ་ཆེན་པོ་བབས་རོགས་རྩེ་ཆེན་པ་དྲུང་རམས་པ་ཆོས་འཕེལ་ཟེར་བ་དེས་བླ་མ་རིན་པོ་ཆེ་འབྲོག་པ་རུ་སོང་བས་ཐུགས་དགྱེས་རང་དགྱེས་དྲགས་ཡོད་ཟེར་བཞད་གད་ཐག་གེ་བསྡད།
ལྷ་བརྒྱ་བྱིན་གནས་ལ་ཅོ་འདྲི་བའི། །བོད་རིན་ཅེན་སྤུངས་པའི་ཕོ་བྲང་མཐོང༌། །མི་ངག་དབང་འཇིགས་བྲལ་སྤྱན་ཟུར་འཛུམ། །ཐུགས་དགྱེས་པའི་བཀའ་མཆིད་མང་དུ་དར།
།གཡུང་ལ་རྩེར་ཇ་སྐོལ་མངས་བའི་

མཐུས། །ལ་བརྒལ་ཙམ་ལ་ས་སྐོས་འབྲོ་བཟང་དེར། །ཕྱུགས་རྟ་རྣམས་སྐྱིད་ནས་གཅེར་ཉལ་བྱེད། །ངེད་མི་རྣམས་ར་བར་མེ་ལྷ་མཆོད། །ཡུལ་ཁ་བ་བུ་ཡུག་མུན་ལྟར་འཚུབ། །ཁྱེད་འབྲོག་རིགས་རྣམས་ལ་འདི་རང་སྐྱིད།
།ཐུགས་དགྱེས་སམ་ཟེར་ཞིང་གྲོགས་པོ་རྣམས། །ཉམས་བཞད་གད་ཐག་གེ་མཚན་རིང་བསྡད། །ནམ་ལངས་ཙ་ན་ཁ་བ་ཡང་ཆད་ངེད་རྣམས་ཀྱི་ལྷན་སྐྱེས་ཀྱི་མདུན་ཚུལ་ཆེན་ཟེར་བ་དེར་ཚ་རན་ལ་སླེབ། ཚུལ་ཆེན་དེ་ན་སྔོན་དཔལ་ལྡན་ས་སྐྱ་པའི་ཡིན་ཟེར་བའི་ལྷ་ཁང་ཞིག་ན་རིགས་ལྔ་བཞེངས་སྐུ་མི་ཚད་ཙམ་པ་རྒྱས་སྐུ་ཤིན་ཏུ་ལེགས་པ་རྣམས་མཇལ།
དེ་ཉིན་དཔལ་འཁོར་ཆོས་སྡེར་སླེབ། བར་ཚོ་ཤག་ཟེར་བའི་སྔོན་དྲུང་ཆེན་རིན་རྒྱམ་པའི་གཟིམས་ཁང་སྤྲོ་མོ་ཞིག་ཏུ་བསྡད།
དེ་ན་ཐུབ་བུ་ཆོས་མཛད་ཟེར་བའི་ཕྱུག་པོ་བན་གཟུགས་ཅན་སྣང་བ་བདེ་མོ་བྱས་པ་ཞིག་འདུག་པ་དེས་བྱ་གཤོངས་པའི་ཕྱོགས་ཞེན་གྱིས་སྣ་ལེན་ཤིན་ཏུ་བཟབས་པ་བྱས།
དེ་ནས་རྒྱལ་མཁར་རྩེར་སྡེ་པ་སྐུ་མཆེད་དང་མཇལ་ཡར་ཚུགས་བཟང་བ་བསྒྲིགས་བཀོད་མ་ཉམས་པ་ཉི་མའི་གྲིབ་ཚོད་འཕྱུགས་མེད་ཀྱི་བཀོད་པ་ངོ་མཚར་བ་འདུག །སྡེ་སྲིད་ཆེ་བ་དེས་རྗེ་དམ་པ་ལ་གསུང་ངག་ཐོབ་པ་ཡིན་འདུག་པས་ལམ་དུས་འཆག་མེད་མཛད་ཟེར།
ཁོ་བོ་ལ་ཤིབ་བུའི་ཚུལ་གྱིས་དེང་སང་ཕྱོགས་འདི་ལ་ལམ་འབྲས་ཡོངས་རྫོགས་ཐོབ་ཟེར། འོ་ན་སྒྲུབ་པ་ལུང་སྦྱིན་ཐོབ་བམ་བྱས་པས་དེ་འདྲ་རྣ་བས་མ་ཐོས་ཟེར།
འདི་འདྲ་དག་ཅི་ཡིན་པ་འདུག་གི་གསུང༌། བདག་གིས་སློབ་མ་ཉམས་ཆུང་རྣམས་ལ་བླ་མས་འཁྲིད་རྐྱང་ཤར་རེ་བ་རེ་གནང་དེས་ལམ་འབྲས་རྫོགས་སོ་གསུངས་པ་དེ་ལ་འཁྲུལ་པ་ཡིན་མཆིས་ཞུས། དེ་ནས་ལི་མ་ལྷ་ཁང་གི་རྟེན་མཆོད་ངོ་མཚར་བ་རྣམས་དང༌།
ཁྱད་པར་རྒྱལ་

པོ་མ་སྐྱེས་དགྲའི་གདུང་སྐལ་ཡིན་ཟེར་བའི་སངས་རྒྱས་ཀྱི་འཕེལ་གདུང། ཙནྡན་དཀར་པོའི་དྲི་གཙང་ཁང་གི་དབུས་ན་ཤེལ་བུམ་གྱི་ནང་ན་བཞུགས་པ་དེ་དང༌། འཕགས་པའི་དངུལ་སྐུ་རྒྱ་ནག་མ་དང༌། ཟི་ཁྱིམ་ལས་གྲུབ་པའི་དྲིལ་བུ་རྩེ་ལྔ་མ་ཆུང་བ་དང༌།
ཐེག་ཆེན་མ་ཆེ་བ་གཉིས་སྐད་ཤིན་ཏུ་བཟང་བ་དང༌། རྒྱ་ཞྭ་རིགས་ལྔ་མ་དང༌། གཞན་ཡང་ཙནྡན་སོགས་ཀྱི་ལྡེ་གུ་ལས་གྲུབ་པའི་འཕགས་པའི་ཕྱག་འཕྲེང༌། དགང་གཟར།
དགང་བླུགས་གསེར་ཚགས་དངུལ་ཚགས་མ། སྤོས་རྒྱའི་བར་གསེར་ཚགས་དངུལ་ཚགས་མ་སོགས་ངོ་མཚར་བ་ཤིན་ཏུ་མང་བ་དང་མཇལ། ཤར་རྒྱལ་མཁར་རྩེ་ཡི་ཕོ་བྲང་དུ། །རིགས་ཆོས་རྒྱལ་སྡེ་སྲིད་མཆེད་དང་མཇལ། །སྐུ་ཡར་གཅོད་སྒལ་ཚིགས་བཟང་ན་ཡང༌།
།ཐུགས་བག་ཕེབས་གསུང་གི་བཀའ་མཆིད་འཇམ། །རྟེན་ལི་མ་ལྔ་ཡི་ཞལ་སྒོ་ནས། །གསུང་ལྷང་ལྷང་སྨྲ་བར་མ་ནུས་ཏེ། །སྐུ་མཛེས་པའི་རྣམ་འགྱུར་མཉེན་ལྕུག་ལྡེམ། །གསུང་སྨྲ་འདོད་ཞལ་མཆུ་འཛུམ་མེ་བཞུགས།
།ཞེས་པ་རྣམ་ཕྲའི་རྒྱན་ཏེ། རྟེན་ངོ་མཚར་ཅན་རྣམས་ཀྱིས་གསུང་བྱོན་པ་མིན་ཡང་སྐུ་མཛེས་པའི་རྣམ་འགྱུར་བཟོ་ཁྱད་ངོ་མཚར་བས་དངོས་མཇལ་ལྟ་བུའི་གསུང་ཆོས་ཐོབ་པ་དང་འདྲ་བའི་དགའ་བ་ཁྱད་པར་ཅན་སྐྱེས་ཤེས་པའོ།
།སྡེ་པ་སྐུ་མཆེད་གཉིས་ཅར་གྱིས་གནང་སྐྱེས་གྱ་ནོམ་པ་དང༌། ཁྱད་པར་སྡེ་པ་རྣམ་པར་རྒྱལ་བས་ཟུར་དུ་སྒོས་མཇལ་གནང༌། བྱ་གཤོངས་པ་ལ་ཁྱད་པར་དུ་བདག་རྐྱེན་གནང་བ་ཞིག་འདུག་པས་སྒོས་ཀྱི་གནང་སྐྱེས་སོགས་ཤིན་ཏུ་དགྱེས་པ་མཛད།
གཟིམས་ཤག་ཏུ་དཔོན་ས་བྲག་ཁ་མ་དང་མཇལ་ཐུགས་ཤིན་ཏུ་གྲོལ་བའི་གསུང་འཕྲོས་དང༌། འབུལ་སྐྱེས་སོགས་ལེགས་ཚོགས་ཤིན་ཏུ་

ཆེ་བ་བྱུང་ངོ༌། །དེ་ནས་ཆོས་སྡེར་ཡོངས་རྟེན་མཇལ་རགས་པ་ཙམ་དང༌། སྐུ་དྲུང་བློ་གྲོས་པ་ཟེར་བའི་ཆོས་སྡེའི་ཆོས་ཁྲིམས་བྱ་གཤོངས་པ་ཡིན་པ་དེས་བསྙེན་བཀུར་འབུལ་སྐྱེས་ཤིན་ཏུ་བཟབས་པ་མཛད། དེ་ནས་ཕོ་བྲང་རྩེ་ཆེན་དུ་འགྲོ་བའི་ཚེ་བྱ་གཤོངས་ཕྱོགས་ཀྱི་བླ་མ་སློབ་དཔོན་གྲ་པ་དྲག་པ་རྣམས་ཀྱིས་རྟ་ཁྲོམ་ཤིན་ཏུ་བཟབས་པ་དང༌།
རང་རེའི་རྩེ་ཆེན་ཕྱོགས་ཀྱི་སློབ་གཉེར་བ་རྣམས་ཀྱིས་སེར་སྒྲེང༌།
སྒྲ་རོལ་ཆ་སོགས་ཀྱི་བསུ་བ་བྱས་ཕོ་བྲང་རྩེ་ཆེན་དུ་སླེབ། སྡེ་པ་ཡུམ་སྲས་དང་བློན་ཆེན་སྡེ་པ་འཚོ་ལགས་སོགས་དང་མཇལ། དེ་སྔ་རྗེ་སངས་རྒྱས་རྒྱལ་མཚན་པ་དང་མཇལ་ཕྲད་ཙམ་མ་གཏོགས་ཡོན་མཆོད་ཤིན་ཏུ་འབྲེལ་ཆེ་བ་རང་མ་བྱུང་འདུག་ཅིང༌།
ཁྱད་པར་ཆོས་དབར་ཞིག་ལ་གདན་འདྲེན་མཛད་རྩིས་ཕེབས་པར་ཞལ་གྱིས་བཞེས་ནས་ཕྱག་ཐོག་མ་བཀལ་བས་ཐུགས་ཅུང་ཟད་འགལ་བ་ཙམ་བྱུང་བ་ཡིན་པ་འདྲ་ཟེར། འོན་ཀྱང་རྩེ་ནས་གནང་སྐྱེས་སོགས་བདག་རྐྱེན་ཤིན་ཏུ་བཟབས་པ་མཛད།
འཚོ་ལགས་དྲུང་ཆོས་སྡེའི་གྲ་ཁང་ཞིག་ཏུ་ཕེབས་ནས་གསོལ་ཇ་འབུལ་སྐྱེས་སོགས་དང༌། བྱ་གཤོངས་པ་གྲ་ས་དངོས་གཙང་རང་དུ་འདུག་པས་ཆོས་དབར་ཞིག་ལ་གདན་འདྲེན་འདོད་ཡོད་གསུང་བ་ཙམ་འདུག
།རི་མཐོན་པོ་རྩེ་ཆེན་ཕོ་བྲང་དུ། །རིགས་བཙུན་པོ་ཀུན་བཟང་ཡབ་སྲས་མཇལ། །བྱང་རྣམ་སྲས་འབྱོར་པར་འཐབ་ཅིང་འཕྱ། །རྫས་ལོངས་སྤྱོད་ཆོས་ཕྱིར་གཏོང་ལ་དགེ
།ཁོང་རྒྱལ་པོའི་བློན་པོ་ལྷག་བསམ་ཅན། །དེ་བདག་དྲུང་ཆེད་དུ་གཏད་པ་འདི། །ཐུགས་དད་འདུན་ལུས་ཀྱི་བ་སྤུའི་ཚོགས། །རིགས་སད་ནས་ཅི་ཡང་གཡོ་བའི་རྟགས། །ཞེས་ཆེའི་རྒྱན་ནོ། །དེ་ནས་ཕོ་བྲང་འབྲོང་རྩེར་ཕྱིན།
འབྲོང་རྩེ་ཧོར་རྩེའི་

སྲས་བསོད་ནམས་དཔལ་འཕེལ་དྲུང་དང་མཇལ། བཞུགས་གྲལ་དུ་ཇ་མཆོད་ཆེ་བའི་ཆེ་མཆོག་མ་གྱིས་གསུང་བ་དང༌། གཞན་ཡང་བྱ་གཤོངས་ཀྱི་བླ་མ་བརྒྱུད་པའི་མཚན་བསྟོད་སོགས་བྱས། དག་སྣང་ཐུགས་སྤྲོ་བ་དང་སྙེད་བཀུར་ཤངས་ལེན་སོགས་དངོས་གཙང་བ་མཛད།
ཕོ་བྲང་འབྲོང་རྩེ་སྤོས་ངད་ལྡན་རི་རུ། །འདོད་ཡོན་གུར་གུམ་སྤོས་ཀྱི་འཕྲེང་བ་དངར། །དྲི་ལ་ཆགས་པའི་སྐྱེས་ཕྲན་བུང་བའི་ཚོགས། །རྣམ་གཡེང་རླུང་གིས་གཡོ་བ་མེད་གྱུར་ཅིག
།དེ་ནས་ཆུ་ཤར་ལ་ཐོན་ཉང་སྟོད་སྟག་རྩེ་རུ་སླེབ། སྡེ་པ་སྟག་རྩེ་ཆོས་མཛད་པ་དང་མཇལ་འར་འུར་གྱི་གསུང་འཕྲོས་མང་པོ་དང་ཐུགས་དཀར་བའི་བསྙེན་བཀུར་དང་འབུལ་བ་བསམ་གྱིས་མི་ཁྱབ་པ་བྱུང༌།
ཡུལ་སྟག་རྩེ་མཁར་མིག་བཙན་པོ་ན། །སྟག་དཔའོ་མི་ཡི་སེང་གེ་བཞུགས། །གསུང་འར་འུར་སྙན་དང་མི་སྙན་སྒྲོག །སེམས་དཀར་བའི་འུར་ཤོམ་གླུ་ལས་སྙན། །དེ་ནས་ཚོང་འདུས་ཁྲི་ཁང་དུ་གྲ་ལྔ་ཉིན་བྱེད་དབང་པོ་དང་མཇལ་ཆོས་ཀྱི་འབེལ་གཏམ་དང་གང་ཅིའི་གསུང་གླེང་བག་ཕེབས་པ་གནང༌།
དེའི་ཚེ་གཟིམས་ཁང་ཀ་བརྒྱད་མ་ཤིན་ཏུ་ལེགས་པ་ཞིག་འདུག་པ་དེར་བཞུགས་གྲལ་བསྒྲིགས་བཞུགས་གྲལ་ན་གསེར་མདོག་ཅན་པའི་ཆོས་རྗེ་ཇོ་བ་སོགས་གྲ་བ་འགའ་ཡར་འདུག
།གྲ་ལྔའི་ཞལ་ནས་ད་བགྲོ་གླེང་ཞིག་མཛད་དགོས་གསུང༌། ཁོ་བོས་པོ་ཏི་སོ་སོ་ལ་བཤད་པ་ལམ་པ་དང་དོགས་གཅོད་དང་བཅས་པའི་དམ་བཅའ་ཡོད་ཙམ་བྱས། ཇོ་བོས་བགྲོ་གླེང་བཏང་གྲུབ་མཐའ་སོ་སོའི་གནད་མ་རིག་པའི་ང་རྒྱལ་གྱིས་ཕར་མཆོང་ཚུར་མཆོང་མང་པོ་བྱེད་ཀྱིན་འདུག
།ཁོ་བོས་གྲུབ་མཐའི་གནད་མ་རིག་པའི་ཕྱོགས་རེའི་མིག་ཅན་མ་མཛད་གྲུབ་མཐའི་གནད་འདི་ལྟར་ཡིན་ཞེས་ཞིབ་གསེད་མང་དུ་བྱ་པས་ང་རྒྱལ་

ཞི་ནས་བསྡད་སོང༌། ཕྱིས་སྲས་ཆེ་བ་ལྷུན་ཆེན་དང་མཇལ་དུས་ཁོང་དེ་འདྲ་མཛད་པ་ཞིག་ཡོད་ཨ་ལགས་ཀྱང་ཉ་སྟོང་གི་གསོ་སྦྱོང་འཆག་མེད་མཛད་པ་ལ། ཁོང་གིས་དེ་ལ་གསོ་སྦྱོང་གི་སྡོམ་པ་ནི་མི་ཆགས་ཕན་ཡོན་མེད་ཟེར་བ་བྱས་པས་ཕྱིས་བཅག་ནས་ད་ལྟ་མི་མཛད་ཡོད་གསུང་སྟེ་དེ་གྲུབ་མཐའི་སྐྱོན་ཡིན།
མཁས་པ་ཤཱཀྱ་མཆོག་ལྡན་པས་སོ་ཐར་རིགས་བརྒྱད་ལ་ཉན་ཐོས་ཆོ་གས་བླངས་པ་ཞིག་དགོས་གསུངས་པ་དེས་འཁྲུལ་བར་སྣང་སྟེ།
སྡོམ་གསུམ་ལས། བྱང་ཆུབ་སེམས་དཔའ་ཉིད་ལ་ཡང༌། །སོ་སོར་ཐར་པ་འབོགས་པ་ཡི༌། །ཆོ་ག་འགའ་ཞིག་ཡོད་མོད་ཀྱི། །དེ་ཡི་ཆོ་ག་ཕལ་ཆེར་ནུབ། །གསོ་སྦྱོང་རང་གིས་བླངས་པ་སོགས། །ཆོ་གའི་ལག་ལེན་འགའ་ཞིག་ཡོད།
།ཅེས་གསུངས་པ་དེ་སྤྱན་གྱིས་གཟིགས་ཀྱང་ཐུགས་རྣམ་དཔྱོད་ཀྱིས་མ་ཕྱེད་པའི་སྐྱོན་ཆེན་པོ་སྟེ། དེ་ན་ད་ལྟའི་ཆོ་ག་ནི། །བསམ་པ་སེམས་བསྐྱེད་ཀྱིས་ཟིན་པའི། །ཆོ་ག་ཉན་ཐོས་ལུགས་བཞིན་གྱིས།
།ཞེས་པ་དེས་པཎ་ཆེན་པ་ཐུགས་འཁྲུལ་བར་སྣང་མོད་ལུང་དེའི་དོན་ནི། དགེ་བསྙེན་ཕ་མ་དང༌། དགེ་ཚུལ་ཕ་མའི་སྡོམ་པ་རང་གིས་བླངས་ཆོག་པའི་ཐེག་ཆེན་ཐུན་མོང་མ་ཡེིན་པའི་ཆོ་ག་ཞིག་ཡོད་པ་དེ་ནུབ་ནས་མེད་པས་དེ་རྣམས་དང༌།
དགེ་སློང་ཕ་མའི་སྡོམ་པ་སོགས་ཉན་ཐོས་ཆོ་གས་བླང་དགོས་ཞེས་པའི་དོན་ཡིན་གྱི། དོན་ཡོད་ཞགས་པ་ནས་བཤད་པའི་ཐེག་ཆེན་ཐུན་མོང་མ་ཡིན་པའི་ཆོ་ག་ལ་བརྟེན་ནས་བསྙེན་གནས་ཀྱི་སྡོམ་པ་ཆགས་པར་གསལ་བར་བཤད་ཀྱི།
དེས་ཆོ་གའི་གོ་མི་ཆོད་གསུང་བ་དངོས་ཤུགས་གང་ལས་ཀྱང་མ་བཤད་འདུག་པའི་ཕྱིར་དང༌། ཅི་སྟེ་དེ་ལ་བརྟེན་ནས་སྡོམ་པ་མི་ཆགས་སུ་ཆུག་ན་ཡང་བླངས་པ་ལ་ཕན་ཡོན་མེད་པ་མ་ཡིན་ཏེ།
མཛོད་རང་འགྲེལ་ལས། གལ་ཏེ་དེ་ལྟར་ན་ཤན་

པ་དང་བྱི་བྱེད་པ་དག་གིས་ཉིན་མོ་དང་མཚན་མོའི་བསྙེན་གནས་ཀྱང་འབྲས་བུ་ཡོད་པར་རུང་ངོ་ཞེས། སྤྱིར་བྱེ་སྨྲ་ལུགས་ལ་ཉིན་ཞག་མ་ཚང་བར་བསྙེན་གནས་ཀྱི་སྡོམ་པ་མི་ཆགས་ཀྱང་ཉིན་མོ་ཙམ་དང་མཚན་མོ་ཙམ་བསྙེན་གནས་བླངས་ཀྱང་ཕན་ཡོན་མེད་པ་མ་ཡིན་ཏེ།
བསྙེན་གནས་སྡོམ་པ་མི་ཆགས་ཀྱང་ལེགས་སྤྱད་ཀྱི་དགེ་བ་ཡིན་པའི་ཕྱིར་ཞེས་པ་འདི་ཟུར་ཙམ་ཡང་མ་དགོངས་འདུག་པའི་ཕྱིར། སྤྱིར་གྲ་ལྔ་ཉིན་བྱེད་དབང་པོ་འདི་ཁོ་བོ་གྲ་ས་འཛིན་པ་ལ་ཤིན་ཏུ་བཀའ་དྲིན་ཆེ་སྟེ།
ལོ་སྟར་གྱི་འཇམ་ཐལ་ཉིས་བརྒྱ་རེ་སྒོ་སྐྱེལ་གནང༌། ལོ་གནངས་ཆགས་ཀྱིས་མཇལ་དུ་འགྲོ་དེ་སྐབས་ལྷག་པོར་ཉིས་བརྒྱ་ཙམ་རེ་གནང༌། ཞལ་ནས་ཀྱང་ཁྱེད་ཁོར་ཁོར་འབྱོན་པ་འདི་ཞིབ་ཐལ་སློང་བ་འབའ་ཞིག་ཡིན།
ཁྱེད་རང་དཔོན་སློབ་རྡོ་བཅལ་ཁར་གཤེགས་ལ་བསྔོ་བ་ཞིག་མཛོད་དང་ཞེས་ཉམས་ལྡན་ཡང་གསུང་ངོ༌། །རྫོང་ཚོང་འདུས་དབུ་རྩེའི་ཕོ་བྲང་ན།
།མཆོག་སྤྱོད་ལྡན་གྲ་ལྔ་ཉིན་བྱེད་བཞུགས། །ལུགས་གཉིས་ལ་མཁྱེན་པའི་སྤྱན་རས་གསལ། །བློ་འཁྱོག་བྲལ་ཚད་མར་འཛིན་པ་ཡོད། །སྔོན་ལས་ངན་སྨིན་པའི་མཐུ་ལྷགས་ན། །ཡབ་རྒྱལ་ཁབ་གཟུགས་ཅན་སྙིང་པོ་དེའང༌།
།གནས་ཕྱག་སྦལ་ནང་གི་མགྲོན་ལ་བཏང༌། །ཕོ་མ་སྐྱེས་མ་ཡིན་ལས་ཀྱི་མཐུ། །དེ་ནས་སྣར་ཐང༌། དེ་ནས་གནས། དེ་ནས་བྱ་རྒོད་གཤོངས་སུ་འགྱོགས་པར་སླེབ། དེ་ནས་གཡས་རུ་བྱང་ལ་མཇལ་འཕྲད་ལ་ཕྱིན་སྡེ་སྲིད་རྣམས་ངམ་རིང་ན་བཞུགས་པ་དང་མཇལ།
ཤར་ཕྱོགས་ལ་ཕྱིན་པའི་ལོ་རྒྱུས་དང་སྐབས་སུ་འབེལ་གཏམ་དོགས་དཔྱོད་སོགས་འཕེལ་བར་བྱུང༌། ལྷོ་མ་ལ་ཡ་རླུང་གིས་རེག་པའི། །བྱང་རིགས་ལྡན་ཆོས་ཀྱི་ཕོ་བྲང་ཆེར།
།ཆོས་སྒྲ་སྒྲོག་ནམ་ཡང་མི་ཆད་པའི།

།ངོ་མཚར་བའི་ཆོས་རྒྱལ་མཆེད་རྣམས་མཇལ། །དམག་རུ་མཚོན་བཀོད་པའི་མཆོར་སྒེག་དང༌། །སྡེ་ཕས་རྒོལ་གཞོམ་པའི་འུར་སྡིང་སོགས། །ཁོང་འཇིག་རྟེན་གཞན་སྣང་མི་ཆེ་ཡང༌། །སྔོན་ཆོས་རྒྱལ་ལུགས་བཞིན་ས་ཆེན་སྐྱོང༌།
།དེ་ནས་ངེད་རང་གིས་སྦྱིན་བདག་བྱ་མཆུ་ནང་དུ་ཕྱིན་སྦྱིན་བདག་འདི་ཚང་ཁོ་བོ་ཆོས་སྒོར་ཞུགས་ཕྱིན་ནས་བུ་བཞིན་དུ་སྐྱོང༌། ཆོས་གླིང་སློབ་དཔོན། ཡ་ག་ཆོས་སྡིངས་སློབ་དཔོན་སོགས་སྐབས་ཐམས་ཅད་དུ་གུས་ཞེན་ཆེ་ཞིང༌།
མཁོ་བའི་ཡོ་བྱད་བསྒྲུབ་པ་ཞིག་ཡིན་པས་དེར་ཞག་འགའ་བསྡད། ཚེ་བཀའ་སོགས་དབང་རྗེས་གནང་མང་དུ་བྱས། དེ་ནས་ངེད་རང་གི་འབྲོག་སྡེ་རྣམས་བུ་ལེའི་རྒྱབ་འདི་ན་བསྡད་ཡོད་ཟེར་འབོད་དུ་བྱུང༌།
དུས་སྔོན་གྱི་སྦྱིན་པོ་དད་པ་བརྟན། །ངེད་གཞོན་དང་དར་བབས་རྒན་གྱི་བར། །རྫས་རྙེད་དང་བཀུར་སྟིའི་མཆོད་ལ་བརྩོན། །ཁྱེད་བུ་ནོར་ལོངས་སྤྱོད་དར་བབས་ཤོག །དེ་ནས་བུ་ལེའི་རྒྱབ་གངས་ཀྱི་ཟིལ་མངར་ཆར་བཞིན་འབབས་པའི་གནས་ན་ལ་རྩེ་ཞེས་པར་སླེབ།
ངེད་རང་གི་གཉེན་འཁོར་གཡོག་རིགས་རྣམས་ཀྱིས་དབང་ཞུ་བྱས། དད་འབུལ་གྱི་གསེར་ཞོ་བཅོ་ལྔ་སྐོར་དང༌། བྱ་གཤོངས་སུ་དཀར་མེ་དང༌།
ཇ་སྡོར་སོགས་ལ་ཕན་ཟེར་ནས་འབྲི་མ་བུ་བདུན་ཅུ་སྐོར་ཞིག་བྱིན། དེ་ནས་འབྲོག་སྡེ་དང་བསྡེབས་རྒྱ་ཚོར་སླེབ། དེ་ནས་ལ་ལ་ཡོངས་པས་ངེད་རང་གི་ཚ་ཡུག་དང་སྲིང་མོ་སོགས་གཞོན་གཞོན་འདྲས་ངུ་ཚི་བྱེད་ཅིང་སྐྱེལ་མ་ལ་ཡོང༌།
ངེད་ཀྱི་རོགས་རྣམ་རྒྱལ་ཀླུ་སྒྲུབ་ཟེར་བ་དེས་ཀྱང་སྐད་སྟོན་ཅིང་མཆི་མ་ཕྱུང༌། དེ་ནས་སྨན་གྱི་སྦུབས་ལ་བྱས་འདར་སྐྱིད་གཤོངས་སུ་སླེབ། སྲེད་ཞགས་པས་བཅིངས་པའི་གཉེན་དང་འཁོར།
མར་ཞོ་དར་འཛོམས་པའི་འབྲོག་པའི་སྡེས། །འཕྲལ་ཡུན་དུ་མཁོ་བའི་ལོངས་སྤྱོད་

སྟོབས། །འབྲལ་མི་ཕོད་མཆི་མས་སྐྱེལ་མ་བྱས། །དེ་ནས་བྱ་གཤོངས་སུ་དགུན་ཆོས་དང་པོ་འཛུགས་པ་ལ་ཞག་གསུམ་ལས་མེད་པ་ཉེར་བདུན་ལ་སླེབ། །གནམ་གང་ལ་ཀུན་མཁྱེན་ཆོས་ཀྱི་རྒྱལ་པོའི་དུས་མཆོད་བླ་བྲང་རང་ནས་མང་ཇ་གཏོང་དགོས།
ཚེས་གཅིག་ལ་བསྡུས་གྲ་བ་དང༌། མི་སྣས་ཆོས་གཏོར་དགོངས་ཕྱོགས།རིགས་འབྲིང་ལུང་འབྲིང་པའི་རིགས་ལུང་ཚེས་གཉིས་ཀྱི་སྔ་དྲོ་རྣམ་རྒྱལ། འཇམ་ཐོན་ནས་སྔ་ཆོས་ཀྱི་རིམ་པ་ལ་ཐོག་མར་དཔལ་གང་དྲིན་མ།
རྣམ་སྲས་གཏོར་ཆོག །དེ་ནས་ཚད་མའི་ཊཱིཀྐ་རིགས་འབྲིང་ཡན་ལ། དེར་རྗེས་ཕར་ཕྱིན་གྱི་ཊཱིཀྐ་ལུང་འབྲིང་ཡན་ལ། དེ་ནས་འདུལ་བའི་འགོ་ནས་གཞུང་འགྲེལ་དང་བརྡ་ཆད་དོགས་གཅོད།
དེ་རྗེས་ཚད་མའི་རིགས་ཆེན་པ་ཡན་ལ་ཟིན་ཐུན་བྱེད་དགོས། ཐོག་མར་རྣམ་འགྲེལ་གྱི་གཞུང་གི་ཐོག་མ་ནས་གཞུང་འགྲེལ་དོགས་གཅོད་དང་བཅས་པ་རང་ལུགས་ཀྱི་བརྡ་ཆད་རྣམ་གཞག །རིགས་པའི་སྒོ་ནས་དགག་སྒྲུབ་ཀྱི་མཐའ་གཅོད་པའི་རིགས་པའི་འཕྲེང་བ།
དེ་ནས་ལུང་ཆེན་པ་ཡན་ལ་ཕར་ཕྱིན་ཟུར་བཀོལ་ལ་ཐོག་མར་གཞུང་འགྲེལ་རང་ལུགས་བརྡ་ཆད། དགག་སྒྲུབ་ཀྱི་མཐའ་བཅད་པའི་རིག་པ། དེ་ནས་པོ་ཏི་ཕྱི་མ་ཡན་ལ་མངོན་པ་མཛོད་ཀྱི་གཞུང་གང་ཡིན་པ་གཞུང་འགྲེལ།
རང་ལུགས་ཀྱི་བརྡ་ཆད། དགག་སྒྲུབ་ཀྱི་ཐལ་འགྱུར། དེ་ནས་རིགས་ཆེན། ལུང་ཆེན། པོ་ཏི་ཕྱི་མོ་བ་རྣམས་གྱེས། དེ་ནས་རིགས་ཆུང་བ་རྣམས། དེ་རྗེས་ལུང་ཆུང་པ་རྣམས།
དེ་རྗེས་བསྡུས་གྲ་བ་ཚོ་བཞི། དེ་སྔ་ཆོས་གཉིས་པ་རིགས་ཆེན་པ་ནས་བསྡུས་གྲའི་བར། དེ་ནས་གུང་ཚིགས། དགོངས་ཆོས་ལ་དཔལ་གང་དྲིན་མ། དམག་ཟོར་གཏོར་བསྔོ། དེ་རྗེས་ཚད་མ་དང་ཕར་ཕྱིན་ཊཱིཀྐ།
དེ་ནས་འདུལ་བའི་སྤྱིར་བསྟན་གཞི་

སྨད་སོགས་ལ་སྔར་བཞིན། དེར་རྗེས་རིགས་ཆེ་འབྲིང༌། དེ་རྗེས་ལུང་ཆེ་འབྲིང༌། དེ་རྗེས་པོ་ཏི་ཕྱི་མའི། དེ་རྗེས་དབུ་མ་ལ་སྔར་བཞིན། དེ་ནས་པོ་ཏི་ཕྱི་མ་གྱེས། དེ་ནས་རིགས་ཆུང༌། དེ་ནས་ལུང་ཆུང༌།
དེ་ནས་བསྡུས་གྲྭ་པ་རིམ་པ་བཞི། དེ་ནས་དགོངས་ཆོས་གཉིས་པ་ལ་རིགས་ཆེ་འབྲིང༌། ལུང་ཆེ་འབྲིང༌། དེ་ནས་བསྡུས་གྲ་བ་རིམ་པ་བཞི་རྣམས་རིམ་བཞིན། དེ་ནས་དགོངས་མོའི་ཆོས་སྤྱོད་དེ་གྲོལ་ནས་རིགས་ལུང་རྣམས་ཀྱི་རིམ་པ་འཕྱུག་མེད་དུ་ཡོད་པ་ཡིན་ནོ།
།དེའི་ཚེ་དགེ་འདུན་རྣམས་ཆོས་ཉན་པ་ལ་བྲོད་པ་ཆེ་ཞིང་སྤྲོ་བ་ཆེ་བས་ཡིད་བཞིན་གྱི་ནོར་བུ་མཐོང་བ་ལ་སུས་ཐོབ་བྱེད་པ་བཞིན་ཆོས་ཉན་པ་ལ་སུས་ཐོབ་བྱེད་ཅིང་རྒྱུག་འདྲལ་བྱེད།
རྗེས་མ་རྣམས་སྔ་མའི་སྟེང་དུ་བརྩེགས་ཤིང་ཉན། ཉན་མ་ཐག་སྐྱོང་ལྟར་འུར་ཟིང་རེ་བ་བྱེད་མདོར་ན་ཉིན་མཚན་དུ་སྐྱོང་ལྟར་དང་རིགས་ལུང་གི་འུར་སྒྲ་དིར་རེ་བས་ཉིན་མཚན་དུས་འདའ།
རང་ལ་འཆད་ཉན་བྱེད་རྒྱུ་ཡོད་ཕྱིན་འདི་ལྟ་བུ་རུ་འཆད་ཉན་བྱེད་པ་ནི་ཚེ་དོན་ཡོད་ཡིན་སྙམ་པས་འཆད་པ་པོ་སྤྲོ། ཉན་པ་པོ་ཉན་པ་ལ་སུན་པ་མེད་པས་ལུང་རིགས་བསྟན་པ་ལ་བྱ་བ་བྱས་པས་བླ་མ་གོང་མ་ཐུགས་དགྱེས་ཤིང༌།
ཆོས་སྐྱོང་སྲུང་མས་བར་ཆད་སེལ་བའི་སྟོང་གྲོགས་མཛོད་ཅིག་ཅེས་སྨོན་ལམ་འདེབས་པ་ལ་བརྩོན་པར་གནས་སོ། །དཔལ་མཉན་ཡོད་ཆོས་གྲྭའི་དགའ་ཚལ་དུ། །ཁོང་བློ་གསལ་དོན་གཉེར་ཁོ་ན་ལ།
།ཆོས་ལེགས་བཤད་སྦྲང་ཆར་ཟིམ་པ་འདི། ཚེ་དོན་ཡོད་ཡིན་ཞེས་སྤྲོ་བ་འཕེལ། །ལེགས་བཤད་འཆད་པའི་འོད་བརྒྱ་སྤྲོས་པ་ལས། །གཞུང་ལུགས་པདྨའི་འདབ་སྟོང་ཁ་ཕྱེ་སྟེ། །ཟབ་དོན་སྦྲང་རྩིའི་རོ་དང་དྲི་བཟང་གིས།
།བློ་གསལ་བུང་བ་ཚིམ་བྱེད་བླ་མའི་དྲིན། །དོན་མ་གོ་ཚིགས་ཚོགས་ཆོས་འཆད་མཁན། །རང་འོ་བརྒྱལ་གཞན་གྱི་བློ་གྲོས་འགག །རང་

ངེས་པ་རྙེད་པའི་ལེགས་བཤད་གཏམ། །གཞན་བློ་གྲོས་ཁ་འབྱེད་འཆད་ན་མཁས། །ཚིགས་བཅད་དང་སྦུགས་ཞུགས་འཕོངས་ཤོར་སོགས། །དོན་བར་ཞུན་ཡིན་ཞེས་འཆད་རྣམས་འཁྲུལ། །གཞུང་ངེས་པ་རྙེད་པའི་རིགས་པའི་འཕྲེང༌།
།གཞན་རྒོལ་བ་འཇོམ་མཁས་བར་ཞུན་ཡིན།།དབྱར་ཆོས་གྲ་ཕྱིར་ཆོས་འཆད་ཀྱི་ཚེ། ཆོས་ཁྲི་ལྷོ་ཞེས་པ་ཐོག་མེད་པ་ཞིག་ན་ཆོས་འཆད་བྱེད་དགོས་འདུག་པས། རང་ལུས་ངན་པ་ལ་ས་གཞིའི་གནོད་པ་ཡོང་བ་མ་བཟོད་ནས།
ན་ཚོད་ལྡན་ཞེས་པ་ཤིང་མོ་ཕག་གི་ལོ་ཆོས་ཁྲི་གསར་པ་ཐོག་འབུབས་ལེགས་པ། དེའི་མདུན་དུ་རྡོ་བཅལ་དང་བཅས་པ་ཐེབས། སྔ་དྲོ་ཞིག་དྲུང་རམས་པ་ཟླ་འོད་ཟེར་བ་ཞིག་བྱུང་ནས། སྔར་རིན་སྤུངས་ནས་བཀོད་ཇ་ཞུ་མ་ཐུབ་འདུག་པས་འདི་ཁག་ཆེན་པོ་ཡིན་ཆེ་བགྲེས་མི་སྣ་རང་ལ་སྐོར་ཡང་ཨེ་རིགས་ཟེར་བྱུང།
ཆེ་བགྲེས་མི་སྣ་རང་ལ་གླེངས་པས་གྲ་པ་གཉིས་བང་ཆེན་ལ་དམིགས་ཡོད་ཟེར། ངེད་ཀྱི་ཞུ་ཡིག་སྙན་ངག་བྱས་པ་ཞིག་བསྐུར་ནས་བཏང་བས་ཤིན་ཏུ་མཉེས།
བཀོད་ཇ་བཀོད་ཡིག་དང་བཅས་གནང༌། ཁྱེད་རང་སྐོར་ཅིག་འཕྲལ་དུ་སླེབ་པ་གྱིས་གསུང་བ་ཕེབས། ཆེ་བགྲེས་མི་སྣ་རྣམས་བསགས་རིན་སྤུངས་ནས་བཀའ་ཤོག་འདི་བཞིན་འདུག་པ་ཕྱིན་ན་དཔྱིད་ཆོས་ལ་དོར་ཡོད་པ་འདྲ་ཅི་ལྟར་ལེགས་བྱས་པས།
དཔྱིད་ཆོས་ཆོས་ཐོག་གཅིག་ཆག་ནའང་ཕུགས་གྲ་ས་ལ་ཁྱེད་ཆེ་བས་བྱོན་པ་ལེགས་ཟེར་དཔོན་སློབ་ཁ་ཅིག་མགྱོགས་བཤད་ཕྱིན་སྡེ་སྲིད་ཤིན་ཏུ་དགྱེས།
སྐུ་གཞོགས་ན་སྣར་ཐང་བྱང་ཆེན་གྱི་མཁན་པོ་ཡིན་པའི་གསེར་མདོག་ཅན་པ་འཕགས་པ་ལྷ་ཟེར་བ་ཞིག་འདུག །སྡེ་སྲིད་ཞལ་ནས་སྔར་བོད་ཁ་བ་ཅན་དུ་བསྟན་པ་དཔང་དུ་བཙུགས་པའི་རྩོད་པ་བྱེད་མཁན་རྒྱལ་པོ་ཁྲི་སྲོང་ལྡེ་

བཙན་གྱིས་དབང་མཛད། ཀ་མཱ་ལ་ཤྲཱི་ལ་དང༌། ཧྭ་ཤང་གཉིས་ཙམ་དང༌། དེ་རྗེས་ས་པཎྜིཏ་དང༌། འཕྲོག་བྱེད་དགའ་བ་གཉིས་མ་གཏོགས་མ་བྱུང་འདུག །རྣམ་གཉིས་ཀྱིས་ཀྱང་གཞུང་ལུགས་རྣམ་དག་ལ་འབེལ་བའི་གཏམ་ཅུང་ཟད་རིགས་པ་འདྲ་གསུང༌།
ངེད་གཉིས་ཀྱིས་བགྲོ་གླེང་གི་ཀུ་ཅོ་ཆེན་པོ་ནི་མ་བྱས། བྱང་ཆེན་པས་དུས་འཁོར་ལ་བརྟེན་ནས་སངས་རྒྱ་བ་མ་གཏོགས། རྒྱུད་སྡེ་གཞན་ལ་བརྟེན་ནས་སངས་རྒྱས་བ་མེད་ཟེར་བ་སོགས་མང་ཞིག་གླེང་གིན་འདུག
།ཁོ་བོས་དེ་སྐད་མི་གསུང་བ་ཞུ་དེ་དཔལ་ལྡན་ས་སྐྱ་པའི་གྲུབ་མཐའ་ནི་མིན། བརྟག་པ་གཉིས་པ་ལས། གང་གིས་མི་ཤེས་ཀྱེ་རྡོ་རྗེ། །དེ་ཡིས་ངལ་བ་དོན་མེད་ཡིན། །ཞེས་གསུངས་ཀྱང་དེའི་དོན་དགྱེས་པ་རྡོ་རྗེའི་ལམ་མ་ཡིན་པ།
བླ་མེད་ཀྱི་ལམ་གཞན་ལ་བརྟེན་ནས་སངས་རྒྱ་བ་མེད་ཟེར་བ་རྗེ་བཙུན་གོང་མའི་དགོངས་པ་ལ་མེད་དེའི་དོན་གང་ཡིན་སྙམ་ན། དགྱེས་པ་རྡོ་རྗེའི་ཐུགས་དག་པ་གཉིས་ལྡན་གྱི་ཆོས་དབྱིངས་དེ་ལྟ་བུ་ནི་ངེས་དོན་གྱི་འབྲས་བུའི་ཀྱེ་རྡོ་རྗེ་ཡིན་པས་དེ་ལྟ་བུ་མ་རྟོགས་ན་འཚང་མི་རྒྱ་ཞེས་པའི་དོན་ཡིན།
དུས་འཁོར་རྒྱུད་དང་རྒྱུད་འགྲེལ་ལས། དུས་འཁོར་ལ་མ་བརྟེན་པར་སངས་མི་རྒྱ་ཟེར་བ་ལྟ་བུའི་ཚིག་ཡོད་ནའང་རྒྱུད་དེའི་ཆེ་བ་བརྗོད་པ་ཙམ་ཡིན་གྱིས་གྲུབ་མཐར་ཁས་ལེན་པ་མ་ཡིན་ཞེས་སོགས་ཞིབ་ཏུ་བཤད་དོ།
།དེ་དུས་ངག་དབང་འཇིགས་བྲལ་ས་པཎ་གྱི་རྣམ་ཐར་རྟོགས་བརྗོད་རྩོམ་པའི་སྐབས་ཡིན་པས་སྙན་ངག་ལ་དོགས་གཅོད་ཤིན་ཏུ་མང་བ་བྱུང༌།
རྗེ་གྲངས་ཆེན་པས་ཁོ་བོ་ལ་བྱུང་བའི་སྙན་ངག་ཅིག་ཡོད་པ་དེ་གཟིགས་ཕུལ་བས་ཨ་ཐོ་འདུག་མཚན་ཉིད་པ་སྤྱི་བ་ལས་དྲག་ཙམ་གསུངས།
ཁོ་བོས་ཆོས་རྗེ་གྲངས་ཆེན་པ་ལ་ཕུལ་བའི་སྙན་ངག་ཅིག་ཡོད་པ་དེ་གཟིགས་ཕུལ་བས་ཐུགས་དགྱེས། དེའི་ནང་ཚན་ཤློ་ཀ་གཅིག་

ལ་གོང་ར་ལོ་ཙཱ་བ་དང་གཉིས་ཀས་འདི་འདྲ་ཤིན་ཏུ་ལེགས་གསུངས་ནས། སྔོན་ལ་བསྟན་བཅོས་རྩོམ་པ་པོ་རང་གི་འབྲུ་རྒྱོབ་གསུང་ཁོ་བོས་འབྲུ་རྒྱབ། སྡེ་སྲིད་ནས་དེ་ལ་འབྲུ་ཁྱད་པར་བ་འདི་ལྟ་བུ་ཞིག་ཡོང་བ་འདུག་གསུང་འབྲུ་ཞིག་གནང༌།
གོང་ར་ལོ་ཙཱ་བས་དེ་ལས་ཀྱང་ཆེས་ཁྱད་པར་དུ་འཕགས་པའི་འབྲུ་ཞིག་ངས་བརྡེག་གསུངས་ནས་འབྲུ་ཞིག་གནང་དེ་སོགས་ཤིན་ཏུ་དགྱེས་དགྱེས་མཛད། ཡང་སྐབས་ཤིག་རང་རེ་རྩོམ་པ་སུ་མགྱོགས་ལྟའོ་གསུངས།
སྡེ་སྲིད་ཀྱིས་གཅིག་བརྩམས། ཡར་འབྲོག་སྟག་ལུང་པས་གཅིག་བརྩམས། གོང་ར་ལོ་ཙཱ་བས་གཅིག་བརྩམས། ཁོ་བོས་དེ་མྱུར་བར་བརྩམས། སྡེ་སྲིད་ཀྱི་བྲིས་གསུབ་མང་པོ་དགོས་པ་ལ་ཤིན་ཏུ་ལེགས།
སྟག་ལུང་པས་བདག་གི་དེ་ཙམ་མི་ཡོང་གསུངས། སྐབས་སུ་བབས་ཙམ་གོང་ར་ལོ་ཙཱ་བས་དཔག་བསམ་འཁྲི་ཤིང་སོགས་གཞུང་གི་འབྲུ་བརྡེག་ཕ་ལ་ཤིན་ཏུ་དངོས་གཙང་བ། བརྡེག་ལུགས་ཉམས་འཆར་བ།
རྩོམ་ལ་ཐུགས་ཡུས་པོ་རང་མི་གནང་བཞུགས་གྲལ་ཕལ་ཆེར་རྩོམ་རེས་ཀྱིས་དུས་འདའ། གསོལ་གྱི་བཞུགས་གྲལ་དཔོན་སའི་དྲུང་དུ་ཡོང་ཞིང་འཕྲོས་གླེང་པ་སོགས་སྟག་ལུང་པས་མཛད་ཅིང༌། ལུགས་གཉིས་ཅར་ལ་སྐུ་ཡོན་ཤིན་ཏུ་ཆེ།
རང་རེ་ལའང་བྱ་གཤོངས་པའི་སྦྱིན་བདག་གི་ཞེན་གྱིས་མཐོང་བདག་རྐྱེན་ཡང་དག་མཛད། ཞག་བཞི་ལྔ་བསྡད་སྡེ་སྲིད་ཀྱི་གནང་སྦྱིན་དར་གོས་ཇ་རྡུམ། རིང་འགགས་ཤིན་ཏུ་ལེགས་པ། དཔོན་སའི་དྲུང་གིས་དར་གོས་སོགས་གཟན་རོང་གི་ཕྲུག་པོ་ཆེ་ཤིན་ཏུ་དངོས་གཙང་བ།
མཚེར་ཇ། ཡར་ལམ་གྱི་ལམ་བརྒྱགས། ལམ་ཇ། ཇ་སྡོར་སོགས་ཡང་དག་པ་གནང༌། གནས་རིན་སྤུངས་གངས་ཅན་མཛེས་པའི་རིར། །མཆོག་རྒྱལ་རིགས་ཙནྡན་དཀར་

པོའི་ནགས། །དཔལ་ཡལ་འདབ་བསྐྱོད་པའི་དྲི་བསུང་གིས། །ཀུན་དགའ་བ་བསྐྱེད་པར་བྱེད་འདི་མཚར། །ཅེས་གཟུགས་ཅན་གྱི་རྒྱུ་རྒྱན་ནོ། །ཁྱོད་ཞལ་ཟླ་འོད་ཤར་བས་རང་གི་འཁོར། །པདྨ་དཀར་པོའི་ཁ་བྱེ་འདོད་དགུ་ཡི།
།སྦྲང་རྩི་བཅུད་ཞིམ་འཐུངས་པས་ཕྱོགས་ཀུན་གྱི། །བུང་བས་གླུ་དབྱངས་སྒྲོག་འདི་རྣ་བའི་རྒྱན། །དེ་ནས་བྱ་གཤོངས་སུ་སླེབ། ཕག་ལོ་དགག་དབྱེའི་བསྙེན་བཀུར་འདེགས་པ་ལ་བཀྲས་འཛོམ་མི་དབང་ནམ་མཁའ་དཔལ་འབྱོར་རང་ཕེབས།
དེ་སྔ་མཇལ་མ་མྱོང་ཡང་འཇམ་དཀར་གྱི་རྗེས་གནང་ཞུ་བ་གནང་བསྙེན་བཀུར་གྱ་ནོམ་པ་མཛད། དེ་ནས་བཟུང་དའི་བར་དུ་ཐུགས་ཡིད་གཅིག་ཏུ་འདྲེས་མི་འཕྲོག་པའི་དད་པ་ཐོབ་པའི་སྦྱིན་བདག་ལེགས་པའི་གོས་ཞིམ་པའི་བཟའ་བ་ཡིད་དུ་འོང་བའི་ཇ།
སྙིང་ཉེ་བའི་གྲོས་སོགས་ཀྱིས་སེམས་ལ་གཅགས་པའི་སྦྱིན་བདག་རང་དུ་གྱུར་བ་ཡིན་ནོ། །གྲོགས་མེད་གཅིག་པུར་རི་བོང་ཅན་འོད་ཀྱིས།
།ཕན་བདེའི་སྐྱེད་ཚལ་བཞད་པར་མ་ནུས་ཏེ། །དད་ལྡན་སྦྱིན་པོའི་བརྩེ་གདུངས་འོད་བརྒྱ་པས། །ཕན་བདེའི་དཔལ་འབྱོར་པད་ཚལ་རྒྱས་སོ་སྙམ། །དེ་དུས་གནས་གསར་ནས་བོ་དོང་ལ་བཞུགས་པས་འཕྲལ་རྗེ་ཚར་ཆེན་གྱི་སློབ་མ་ཡིན་པས་གུས་ཞབས་ཆེ་སྙམ་པ་ལ།
ཕུགས་རུུ་ང་བས་གཙེར་བ་རེ་མང་བས་བློ་མཚེར་དུང་ངེ་བ་བྱུང༌། འོན་ཀྱང་སྡེ་པ་སྲས་པོ་དེང་སང་ཆོས་མཛད་པ་འདིས་ཐུགས་བསམ་རྣམ་པར་དག་པ་གནང༌། བྱི་ལོ་བྱང་ནས་ཆོས་རྒྱལ་མཆེད་ཀྱང་ལྷ་དབང་རྩེར་ཕེབས་རྩོད་དུས་ཀྱི་རང་གཟུགས་ཤིག་སྟོན་པ་འདྲ་ཟེར་ཤུབ་བུར་འདུག
།གདོང་དགའ་ནས་ཞབས་དྲུང་ཆོས་རྗེ་ལྷ་དབང་རྩེ་ནས་བྱ་གཤོངས་སུ་ཕེབས་སྔར་མཇལ་མ་མྱོང་ཡང་ཐུགས་བག་ཕེབས་པའི་གསུང་གླེང་མང་

པོ་མཛད། ས་སྐྱ་སྟེང་འོག་གདོང་དགའ་སྤེ་ཆུང་སོགས་པ་འདི་མཛོད་གསུང་བའི་བསླབ་སྟོན་དང༌། ཁྱད་པར་བདེ་གཟར་གྱི་འཕྲོས་བོ་དོང་ཕྱོགས་སུ་སྐྱོན་ཅུང་ཟད་ཡོང་བ་འདུག་གསུང་དེ་ག་བཞིན་སྟོན་དེ་བོ་དོང་དུ་དམག་གི་མཐིལ་ཕབ།
གནས་གསར་ནས་ལ་བྱ་གཤོངས་སུ་བསྐྱས་ཞག་གནང་དགོས་བྱུང༌། རྩ་བ་བྱང་རང་གི་བཞད་མཐོང་སྨོན་ནས་ཡིན་པའི་མདོ་སྡེ་པོ་ཏི་སུམ་ཅུ་སོགས་དང༌། གཞན་ཕྱག་རྫས་གཅེས་པ་འདྲ་བྱ་གཤོངས་བླ་བྲང་དང་གཙུག་ལག་ཁང་དུ་བཅོལ་མོ་མཛད།
དེ་ནས་བདག་གི་སྔར་གསེར་གསེར་ཞོ་གང་ཙམ་སྔ་འཕྲུལ་ཕུལ་ཡོད་པས་གཟིམས་དཔོན་ནགས་ཁ་བ་བརྒྱུད་ནས་སྔར་འདི་འདྲ་ཞིག་ཡོད་དེ་དེ་ནི་ཞུ་སྤོབ་པ་མི་འདུག
།གྲ་ས་ལ་ཕན་པའི་རྫས་འདྲ་ཞུས་ནས་ཨེ་ཁྱབ་ཞུས་པས་དེ་ལོས་ཡོང་དགོངས་པ་ལ་གང་འདུག་ཟེར། དགེ་སྡིངས་ནས་དྲངས་པའི་རྡོ་ལྷ་མཐོ་རེ་བ་འདྲ་འདུག་དེ་ཞུ་བྱས་པས། དཔོན་ས་ཡུམ་དྲུང་གིས་དེ་ག་འབུལ་སྤྲོ་གསུང༌།
དེ་མ་ཐག་གྲ་པ་རྣམས་བསྐུལ་ནས་གནས་ཁང་སོ་སོ་ན་ཡོད་པ་རྣམས་ཆོས་རྗེ་ཨ་འབྱོར་བ་ལ་དྲིས་ནས་ཚང་མ་འདྲེན་ཐུབ། དེ་ཡང་མཚམས་སུ་ཁེལ་ཏེ་ཅུང་འཕྱིས་ན་བྱ་གཤོངས་སུ་ཡོང་བའི་ཚད་དུ་མི་འདུག
ཁོང་རྣམས་ཕེབས་སྐྱེལ་ལ་ཁྲོམ་མདའ་བཀྲ་ཤིས་རྩེ་ཐུག་ཁོ་བོས་ཀྱང་ཕྱིན་ངེད་ཡོན་མཆོད་རྣམས་རྫིང་ལུང་གིའི་གདོང་དེར་སླེབ་ཙམ་ནས་སྒྲ་ཆེན་པོ་བྲག་རལ་བ་འདྲ་ཞིག་བྱུང་སྟེ། ཕྱིས་བརྟགས་ན་ཁོང་རྣམས་ལ་ངན་པའི་ལྟས་ཡིན་པ་འདྲ་བསམ།
སྔ་སོར་རྗེ་སངས་རྒྱས་རྒྱལ་མཚན་པའི་སྐབས་སུ་ཕྲ་མ་བ་སོགས་ཀྱི་འགོ་བྱས་པའི་དམག་གི་དཔོན་དྲུང་གཡུངས་པ་བྱ་གཤོངས་གཙུག་ལག་ཁང་གི་སྟེང་དུ་བཀྲོང༌།
གླིང་སོ་སོ་ལ་གནོད་པ་ཆེན་པོ་བྱས་

ཆེ་ཡང་བྱ་གཤོངས་མགོན་ཁང་མགོན་ཆེན་གྱི་ཤངས་ནས་ཁྲག་མང་པོ་བརྡོལ། དཔོན་དྲུང་དཀྲོང་མཁན་ཤངས་པ་རྟ་མཆོག་ཟེར་བ་དེ་གཙང་པོ་ལ་གཟིངས་རྡིབ་ནས་འདས། དྲོ་ཁུད་བསམ་རྒྱལ་ལ་ནད་ངན་པ་བྱུང༌། བྱ་གཤོངས་ནས་ཐོབ་བ་ནོམ་པའི་ལུགས་སུ་བྱས་པའི་ཀུན་མཁྱེན་ལྕགས་ཐང་པའི་ཐུགས་དམ་དམག་ཟོར་མའི་གོས་ཐང་ལ་མེ་འབར།
བསྟེན་མ་ནུས་པར་ཐང་ཁ་ཇ་ལྡུམ་སོགས་དངོས་སྤྱད་རྣམས་བྱ་གཤོངས་སུ་སྐྱེལ་དུ་བྱུང་ནས་ཐང་ཁ་དེ་དེང་སང་རྗེ་སངས་རྒྱས་རྒྱལ་མཚན་པའི་གཟིམས་ཁང་རྣམ་རྒྱལ་རྩེ་ན་ཡོད།
བྱ་གཤོངས་ནས་ཚོགས་དུང་དམག་མི་ཞིག་གིས་ཁྱེར་ནས་རོང་ཚོའི་ཀོ་བ་ལ་ཕྱིན་པ་དུང་གིས་སྐད་བཏོན་པ་ཕྱིས་བྱ་གཤོངས་སུ་ཕུལ་འདུག
།དམག་མིའི་གཙོ་བོ་ཕྲ་མ་བ་སོགས་ལའང་གནོད་པ་ཆེན་པོ་བྱུང༌། ལོ་འདི་ལ་ཡང་ཕྱག་དྲུག་པའི་མགོན་ཁང་དུ་ཕྱག་དྲུག་སྦྲུལ་ཞག་ནས་ཁྲག་འཛག་པ་སོགས་ཆོ་འཕྲུལ་ཆེ་ཙམ་བྱུང་ངོ༌། །དུས་མེ་ཕོ་བྱི་བའི་བགྲང་བྱ་ལ།
།ཡུལ་བོ་དོང་ས་ཡི་ཐིག་ལེ་རུ། །ཡུལ་བདག་པོ་འཕོ་འཕྱུགས་དུས་གཅིག་འཛོམ། །ཁོང་ཟླ་ཉི་འཕོ་འཕྱུག་རྟེན་འབྲེལ་གཤིས། །ཟླ་ཤེལ་བསིལ་ཟེར་གྱི་རེག་པདྨའི་ཁ། །ཟུམ་པས་ཞལ་སྐྱེངས་ཤར་རིའི་འཕངས་པ་ནས།
།ཉི་གཞོན་སྤྱན་དྲངས་པད་དཀར་བཞད་པའི་རོས། །བུང་བ་རྒྱགས་ཚེ་ཁྱུང་ལ་འགྲན་བཟོད་ཙམ། །དེ་ནས་ཞབས་དྲུང་བཀྲ་ཤིས་སྟོབས་རྒྱས་དྲུང་དང༌། བཀྲས་འཛོམ་མི་དབང་སོགས་ཀྱིས་ཉེར་སྦྱར་ནས་ཁྱེད་རང་ཡང་ཆོས་གཞིས་ཤིག་ཞུ་རུ་བྱོན་ན་ལེགས་གསུང༌།
བདག་རོགས་དང་བཅས་པས་མགྱོགས་པར་ཕྱིན་ཆོས་རྒྱལ་ཀུན་དགའ་རིན་ཅེན་ལ་གསོལ་ཇ་ཞུས་འབུལ་བྱ་དར་གོས་རས་སོགས་དང༌། ངེད་རང་གི་ཀར་དྲིལ་རྩེ་ལྔ་མ།
མཁར་རྔ་ཞིག་རྣམས་

ཕུལ་བས་མཁར་རྔ་མ་གཏོགས་གཞན་ནི་མ་བཞེས། ཁྱེད་གྲ་ས་དངོས་གཙང་རང་ཡིན་པས་ཆོས་གཞིས་ཤིག་རིགས་གསུངས་ནས་བསྟན་པ་ལ་ཕན་པའི་ལྷག་བསམ་ཐུགས་ལ་བཅངས་ནས། ཤག་བློ་བ་བདག་པའི་ས་ཞིང་ས་སྐོར་དང་བཅས་པ།
མཉན་ཕུག་པའི་ཁང་ཞིང༌། བོན་གནས་ཟེར་བའི་གྲོད་གཡོག་དང་བཅས་པ་སོགས་བཀའ་དྲིན་ཚད་མེད་པ་བསྐྱངས། ཆོས་རྒྱལ་ནོར་ལྷའི་བུ་དེས་བཤད་གྲའི་སྡེར། །དགེ་འདུན་གསོས་ཀྱི་འཚོ་བའི་རྐྱེན་སྨན་སྦྱར།
།ཕ་རོལ་སྟོབས་ལྡན་ས་འོག་རིམ་པར་བཅིངས། །རབ་དཀར་སྙིང་སྟོབས་དཔུང་དེས་ཡིན་ནམ་སྙམ། གཟུགས་ཅན་ཕུལ་བྱུང་རབ་བརྟགས་ཀྱི་རྒྱན་ནོ། །ནག་ཕྱོགས་བདུད་ཀྱི་རུ་མཚོན་དཔུང་བརྙིལ་ནས། །དཀར་ཕྱོགས་སྲུང་མས་རྒྱལ་མཚན་བ་དན་བསྒྲེང༌།
།ལེགས་བཤད་ཆོས་ཀྱི་རྔ་ཆེན་ཕྱོགས་བརྒྱར་བརྡུངས། །མཉན་ཡོད་བསྟན་པ་དར་བ་དེ་ནས་བྱུང༌། །དེ་ནས་ཆོས་གཞིས་རྣམས་རྩིས་ལེན་དུས་ཆོས་རྒྱལ་ནོར་བུ་ལགས་དྲུང་དུ་བོ་དོང་ཕྱག་ཏུ་བྱུང་འདུག་པས་ཕྱག་གཡོག་འདྲས་བསྒྱུར་ཁ་ལ་བརྟེན་གནང་ཡིག་ནང་བཞིན་གྲངས་འགྲིག་མ་བྱུང༌།
རང་གི་བསམ་ཚོད་ལ་ཕྱག་གཡོག་རྣམས་ཐུགས་བསམ་ཆུང་བས་ལན་སྡེ་སྲིད་ལ་ནི་དེ་ཙམ་གྱི་གནོད་ཆེར་མི་འདུག
།བོ་དོང་འདི་བྱང་བའི་ཕྱག་ཏུ་རྒྱུན་ཆགས་ཡོང་པ་ཡང་དཀའ། བྱ་གཤོངས་ལ་གནང་ན་སྡེ་སྲིད་སུའི་ཕྱག་ཏུ་བྱུང་ཀྱང་འཇགས་འགྲོ་བ་འདུག་སྟེ་བསམ། གཞན་བསམ་པ་ངན་པའི་སྦྱོར་བ་ཡིས།
།ཡར་སྡེ་སྲིད་གོ་འཕང་ལ་གནོད་ཅིང། །མར་རང་ཉིད་ངན་འགྲོར་མགྱོགས་པའི་རྐྱེན། །རི་མཐོན་པོའི་རྦབ་བཞིན་སྒྲིལ་བ་མཐོང༌། །རྗེས་ནས་སྡེ་སྲིད་ཡིད་བཞིན་ནོར་བུས་ཀྱང་ཆོས་གཞིས་ལ་ཁྲལ་འུ་ལག་སོགས་གཙེར་བ་གཏན་ནས་མི་ཡོང་བའི་

ཕྱག་རྟགས་ཤིན་ཏུ་བཙན་པ་གནང༌། འགོ་འདྲེན་བདག་རྐྱེན་ཡང་དག་མཛད། དབང་ཕྱུག་ཅེས་པ་མེ་མོ་གླང་ལ་རྩེ་ཆེན་ལ་ཆོས་དབར་གདན་འདྲེན་གྱི་ཕོ་ཉ་ཡང་བྱུང༌། བོ་དོང་གི་དྲག་རིགས་འགའ་ཞིག་བྱ་གཤོངས་ཀྱི་གྲྭ་རིས་ཁྱད་པར་ཅན་འདི་ཤར་ལ་གཏོང་བ་མི་རིགས།
རང་རེ་བོ་དོང་གི་ས་བཅུད་ཉམས་འགྲོ་ཟེར་བ་ཡང་བྱུང་འདུག །རང་རེའི་ཉང་སྟོད་ཀྱི་གྲྭ་རིས་རྣམས་ཀྱང་སྔར་ཡང་ཆོས་དབར་ལ་ཕེབས་པ་ཞལ་གྱིས་བཞེས་ནས་མ་ཕེབས་པ་དེ་འཕྱུགས་ཅུང་ཟད་བྱུང༌།
ད་ལན་ཕྱག་ཏུ་ཁེལ་བ་ཞིག་དགོས་སོ་ཟེར་ནན་གྱི་བྱུང༌། དེ་ནས་བྱ་གཤོངས་དགུན་ཆོས་དང་པོ་བཏང༌། ཆོས་མཚམས་ལ་ལྷ་ཁང་གསར་པ་བཅུ་གཅིག་ཞལ་རྣམ་སྲས་མདུང་དམར་ཅན་གྱི་ལྷ་ཁང་སོགས་ལ་དཀར་མེ་ལྷ་བཤོས་ཕུལ།
བླ་བྲང་ནས་ཞོགས་ཇ་བཟང་པོ་ཞིག་བཏང༌། སློབ་གཉེར་བ་ཉིས་བརྒྱ་ཙམ་ན་བཟའ་བཟབས་པ་དཔེ་ཁྲེས་འདིང་ལྷུང་སོགས་དང་བཅས་འཕྲེང་བྱས་བོ་དོང་ཨེ་ལ་གཡས་སྐོར་བྱས་ཕྱིན་པས་གཞན་གྱི་སྨོན་པའི་གནས་སུ་བྱེད་པ་བྱུང༌།
དེ་ནུབ་ཤེལ་དཀར་དུ་སླེབ་ཤེལ་དཀར་ནང་ནས་མང་ཇ་སོགས་བཟབས་པར་བྱུང༌། དཀར་ཕྱོགས་ཟླ་བ་རྒྱས་པའི་དུས་ཚེས་ལ། །མཉན་ཡོད་ཆོས་ཀྱི་སྐྱེད་ཚལ་ལྡུམ་ར་ནས།
།ཤར་ཕྱོགས་རྩེ་ཆེན་འདོད་དགུའི་ཕོ་བྲང་དུ། །ཆོས་ཀྱི་ལེགས་བཤད་གཏམ་ཟེར་ལམ་དུ་ཆས། །དེ་ནས་ཁྲོ་ཕུར་སྤྱན་འདྲེན་བྱུང་སང་ཉིན་ཁྲོ་ཕུར་དགའ་ལྡན་གྱི་ཕོ་བྲང་དུ་སླེབ། བྱམས་ཆེན་གྱི་ཞལ་རས་མཐོང་བ་ཙམ་གྱི་ཡིད་ཕྲོགས་པ་བྱུང༌།
ཁྱད་འཕགས་བཅུ་གསུམ་གྱི་འགའ་རེ་དང་མཇལ། གདུང་བརྒྱུད་ཞལ་ངོ་རྣམས་ཀྱི་ཐུགས་དགྱེས་དགྱེས་མཛད་སྣ་ལེན་སོགས་བཟབས་པར་མཛད། ཁྲོ་ལོ་ཙཱའི་བྱམས་ཆེན་ཞལ་འཛུམ་བསྟན།
སྟེང་དགའ་ལྡན་ལྷ་ཡི་

མཛེས་པ་ཟུམ། །སྔོན་ཆོས་ཀྱི་སྦྲང་ཆར་ཟིམ་པའི་སྐྱེས། །གནས་ངོ་མཚར་ཆེ་སྙམ་བ་སྤུ་གཡོ། །དེ་ནས་གངས་ཅན་ཆོས་འཕེལ་དུ་སླེབ་གླིང་ཁྲོད་ཀྱི་གྲང་ཁང་ཞིག་ཏུ་སྡོད་ས་བྱས། དེ་ནུབ་རྨི་ལམ་དུ་བཙུན་པ་མགོ་ཆེན་པོ་ཐང་ཐེབ་གྱོན་པ་ཞིག་དང་ཆོས་གཏམ་ཡུན་རིང་བྱས་མཐར་ངེད་རང་རྒྱལ་ཁོས་ཞྭ་ཕུད་ཕྱག་ཕུལ་བྱིན་རླབས་ཞུས་བ་ཞིག་རྨིས།
གནས་གངས་ཅན་ཆོས་འཕེལ་ཆོས་གྲྭ་རུ། །མཚན་ཉལ་བའི་རྨི་ཉམས་ཉིང་འཁྲུལ་ལ།
།གཏམ་ཆོས་ཀྱི་བགྲོ་བ་སྣ་ཚོགས་བྱས། །བརྟག་མ་ཤེས་སྟག་ལའི་ལ་ལ་འཛེགས། །སང་ཉིན་སྣར་ཐང་དུ་སླེབ་སྡེ་སྲིད་ཀྱི་ཕུན་ཚོགས་གླིང་དུ་ངེད་རང་འབོད་པ་གནང་དྲུང་འཁོར་ཕལ་ཆེར་ཕྱག་འབུལ་བྱེད་དུ་བཅུག་འབེལ་བའི་གཏམ་ཤིན་ཏུ་སྨར་བ་བྱུང༌།
གྲྭ་པ་རྣམས་རབ་གསལ་འོག་གི་སླ་གཡེ་ཞིག་ཏུ་སྤྱན་དྲངས་མང་ཇ་གདན་ནོན་སོགས་ཤིན་ཏུ་བཟང་བ། སྣར་ཐང་གི་རྟེན་བཟང་ལ་མང་པ་འདུག་པ་མཇལ། ཁྱད་པར་བྱམས་པ་མཆེད་ལྔའི་ནང་ཚན་ཡིན་ཟེར་སྐུ་ཤིན་ཏུ་མཚར་བ་ཞིག་འདུག་པ་དེའི་མདུན་ནར་སྐོར་བ་བྱས་པས་སྙན་དར་ཕང་ཕུང་མང་པོ་འདུག་པ་དེ་ཁོ་བོའི་མདུན་དུ་འཚར་བྱུང་བ་རྟེན་འབྲེལ་དགའ་མོ་ཡིན་ཀྱང་དཀོན་གཉེར་གྱིས་མཐོང་ན་མི་རུང་སྙམ་སྙན་ལ་མགྱོགས་པར་ཕུལ།
སྔོན་མཁས་པ་གྲངས་མེད་བྱོན་པའི་གནས། །རྟེན་བཟང་པོ་གྲངས་མེད་དགའ་བས་མཇལ། །རྗེ་བྱམས་པས་དར་ཕུད་སྐྱེས་སུ་གནང༌། །འདི་ཉམས་འཆར་བཞད་གད་བྱས་པ་ཙམ།
།སང་ཚོང་འདུས་དབུ་རྩེར་སླེབ་གྲ་ལྔ་ཉིན་བྱེད་དབང་པོ་ཤིན་ཏུ་དགྱེས། ངེད་རང་ཡོན་མཆོད་རབ་གསལ་ཞིག་ཏུ་བྱས། གྲ་པ་རྣམས་མདུན་རྡོ་བཅལ་ཡང་པོ་དེར་བོས་མང་ཇ་གནང་ཆོས་སྤྱོད་རིགས་ལུང་སོགས་བྱ་གཤོངས་པར་རང་གི་ལུགས་

གྱིས་ཤིག་གསུང༌། མང་ཇའི་སྟེང་དུ་དམ་བཅའ་རིགས་ལུང་སོགས་དང༌། དེ་གྲོལ་ནས་རིགས་ལུང་གི་ཚོ་བཅད་སོག་འཁོར་རྣམ་གསུམ། ཆོས་ཁྲིམས་པས་སྐོར་བ་མཐར་གང་དགྱེས་སྟོང་པའི་བར་དུ་བྱས་པས། འདི་འདྲ་བའི་སྒྲིགས་བཀོད་ངོ་མཚར་ཆེ་གསུངས་ནས་དགྱེས།
མང་ཇ་སུན་གྲངས་འདི་ཙམ་གྱི་མང་བ་བྱེད་པ་ལ་སྔར་བཏང་བའི་མང་ཇ་འདེབས་ཆུང་གསུངས་ནས་ཕྱིན་ཆད་མང་ཇ་གནང་བ་རྣམས་ཇ་དངོས་གཙང་རྡུམ་རེ་གནང་གིན་ཡོད།
སང་པ་རྣམ་དུ་སླེབ་དེ་དུས་པ་རྣམ་ན་སྡེ་སྲིད་རོང་པོའི་རྒྱལ་པོ་སྐུ་བགྲེས་པ་དང་མཇལ་ལྟག་ཚུགས་ཤིན་ཏུ་བཟང༌། རང་ལ་བསྔགས་བརྗོད་མང་པོ་མཛད་ཀྱིན་འདུག །གནས་གསར་ནས་ཀྱང་དེ་ན་བཞུགས་འདུག་པས་མཇལ་འཕྲད་དགྱེས་དགྱེས་ཀྱི་ཚུལ་དུ་གནང༌།
འོན་ཀྱང་ཕྱག་གཡོག་རྣམས་ལ་ལྐོག་ཏུ་བརྡ་ཞིག་མཛད་པ་ཡིན་ནམ་གྲྭ་པ་རྣམས་ཀྱི་རྗེས་འབྲངས་ལ་བྱང་པའི་ཚོང་བ་འདྲ་ཡོད་པ་དྭགས་པོ་སོགས་མི་ངན་འདྲས་འཛིན་ཟེར་རྒྱུག་འཕྲལ་བྱས།
པ་རྣམས་ནས་སྡེ་སྲིད་ཀྱི་མི་སྣ་འདྲས་བཟློག་པ་མ་གཏོགས་ཟིར་རྐྱེན་ཅུང་ཟད་ཡོང་གྲབས་བྱུང༌། དེ་ནུབ་ནོར་བུ་ཁྱུང་རྩེར་སླེབ་སྡེ་པ་ཞལ་ངོ་གཅིག་གི་མང་ཇ་ཤིན་ཏུ་བཟང་བ་བྱུང་མང་ཇ་ལ་ངེད་ཀྱི་ཡང་ཕྱིར།
ཆོས་ཁྲིམས་པ་རྩར་བྱུང་གྲྭ་བ་རྣམས་མདོ་གཏོར་མ་སོགས་བྱེད་ཟེར་མི་ཉན་འདུག་པས་ཅི་དྲག་ཟེར། དེ་འདྲ་གཏན་མི་ལེགས་པས་མ་བྱེད་ཅིག་ཟེར་བ་བྱས། ངེད་སྟེང་དུ་ལོག་འཕྲལ་མདོ་སྒྲུབ་དང༌།
གཏོར་བསྔོ་བྱས་པའི་གཏོར་མ་དེ་མཆོད་གཡོག་པས་འཕངས་པས་གཏོར་མ་འཁྱགས་བག་ལ་ཟུག་འདུག་གོ་ཡང་ཟེར། ངན་བྱེད་ཀྱི་གཙོ་བོ་དྭགས་པོ་དེ་རིང་པོར་མ་འགྱངས་པར་ཚེའི་དུས་བྱས་ཟེར་རོ།
།ངེད་ཆོས་བར་སྡེ་ལ་སྐྱབས་བཅོལ་པའི། །ཁོང་རྗེས་འབྲང་བྱང་

ཕྱོགས་ཚོང་པ་ལ། །གཏེས་གཏིང་འཛིན་བྱེད་ཟེར་ཟར་ཟིར་བྱས། །སྡེ་དགེ་འདུན་ཐུགས་འཁྲུགས་གཏོར་ཟོར་འཕངས། །མདོ་གཏོར་མས་དྲག་པོའི་འཕྲིན་ལས་བྱས། །གཞན་གདུག་ཅན་སྙིང་རྩ་མི་འདར་རམ། །ཁོང་གྲྭ་པ་རྣམས་ནི་དེ་སྐད་ཟེར།།མི་ཁོ་བོ་དེ་ལ་མི་གཏོགས་སོ།
།སང་སྔ་བར་ལངས་ཕྱིན་པས་གནས་གསར་དུ་རྩེ་ཆེན་ནས་བསུ་མི་སླེབ་གསོལ་ཐོག་ཏུ་མང་ཇ་མཛད། དེ་ནས་རིམ་པར་ཕྱིན་པས་འབྲོང་རྩེའི་ཞོལ་དུ་རྩེ་ནས་ངོས་ལ་ཇ་ཞིམ་པོ་རང་ཞིག་རྒྱུགས་བྱུང༌།
དེ་ནས་ཕོ་བྲང་རྩེ་ཆེན་དུ་སླེབ་སྡེ་སྲིད་ཞལ་ངོ་རྣམས་དང་བློན་ཆེན་འཚོ་ལགས་སོགས་ཐུགས་རབ་ཏུ་དགྱེས། ཉང་སྟོད་ཕྱོགས་ན་ཡོད་པའི་སློབ་གཉེར་བ་རྣམས་ཀྱང་འདུས་པས་དགེ་འདུན་སློབ་གཉེར་བ་ཤ་སྟག་སུམ་བརྒྱ་ཙམ་བྱུང༌།
སྡེ་སྲིད་ནས་ཚུགས་སྟོན་གུང་སྟོན་གྲོལ་སྟོན་འབུལ་བ་རྣམས་གཞག །རྒྱུན་ལ་མང་ཇ་འཆག་མེད་སོགས་ཆོས་དབར་རྒྱུན་རིང་འཚོགས་པའི་བདག་རྐྱེན་དེ་དུས་ལས་བཟང་བ་མ་བྱུང་ཞེས་གྲགས།
བདག་རྣམས་ཀྱིས་ཀྱང་བྱ་གཤོངས་རང་གི་ལུགས་བཞིན་སྔ་མོ་ཐོ་རངས་ཞོགས་ཆོས་དཔེ་འཛིན་འཇམ་ཚུལ། དེ་ནས་རྡོ་བཅལ་རྡོ་ལྷ་དང་བཅས་པ་དེར་ཆོས་གྲྭ་བྱས།
སྔ་ཆོས་ཚར་གཉིས། གུང་ཚིགས་གྲོལ་ནས་མང་ཇའི་སྟེང་དུ་སྐུ་རིམ་མཚན་བརྗོད་ཚར་རེ་མཛད། སྡེ་པ་འཚོ་ལགས་དེ་ཐུགས་ལྷག་བསམ་ཆེ་བས་སྐུ་རིམ་ཕེབས་པ་རང་གིས་ཆོག །ཁྱེད་དགེ་འདུན་རྣམས་ཆོས་འཆད་སྙན་སྨར་བ་དང༌།
གྲྭ་པ་རྣམས་ཐུགས་སྐྱེད་ཆེ་བ་རང་གལ་ཆེ་གསུང༌། དེ་ནས་དགོངས་ཆོས་ཚར་གཉིས། དགོངས་མོའི་ཆོས་བརྗོད་རིགས་ལུང་རྣམས་འཆག་མེད་བྱས་པ་ཟླ་བ་བཞི་བཞུགས། སློབ་གཉེར་བ་རྣམས་ཀྱང་བློ་སྐྱེད་དེ་དུས་ལས་ཆེ་བ་མ་བྱུང་

ཟེར། སྡེ་པ་འཚོ་ལགས་དྲུང་གིས་ངེད་ལ་ཚེ་དབང༌། དམར་པོ་སྐོར་གསུམ། སྒྲོལ་མ་སྔོ་དཀར། གུར་ཞལ་གྱི་རྗེས་གནང་སོགས་རྣམ་གྲངས་མང་པོ་ཞུས། མཁར་རྩེ་ཆེན་འཆི་མེད་སྐྱེད་ཚལ་ཆེར། །ངེད་ངུར་སྨྲིག་གཉིས་སྐྱེས་འདུས་ཚོགས་བོས།
།ཆོས་ལེགས་བཤད་སྐྱེས་ཀྱི་ཆོས་ཆར་དང༌། །ཁོང་འདོད་ཡོན་སྦྲང་ཆར་ཅིག་ཅར་བབས། །དེ་དུས་ཆོས་རྗེ་བསྟན་པ་དར་རྒྱས་རྐྱང་འདུར་སློབ་དཔོན་ལ་བཞུགས་པས་ཞག་འགའ་དགེ་འདུན་རྣམས་དཔལ་འཁོར་ཆོས་སྡེར་སྐུ་ངལ་གསོ་དང༌།
རྟེན་མཇལ་སོགས་ལ་ཕེབས་པ་དགོས་གསུངས། རྩེར་གྲོལ་ཆ་ཞུ་ཡིན་འདུག་པ་ལ་འཚོ་ལགས་དྲུང་གིས་ཞག་མངས་ན་ཚོང་འདུས་དེར་གྲྭ་བ་ལད་པའི་ཁག་ཡོང་ཞག་གཉིས་དེ་ཀ་མཛོད་གསུང༌།
ཆོས་སྡེར་རྐྱང་འདུར་ཆོས་རྗེ། སྐུ་དྲུང་བློ་གྲོས་པ་སོགས་རང་རེའི་གྲྭ་རྒྱུན་དུ་གཏོགས་པ་རྣམས་དང༌། རྒྱལ་རྩེ་སྡེ་སྲིད་སོགས་ཀྱིས་བསྙེན་བཀུར་མཆོད་པ་ཚད་མེད་པ་བྱུང༌།
གཙུག་ལག་ཁང་ཕྱི་ནང་རྟེན་མཆོད་མཆོད་རྟེན་ཆེན་མོའི་ཕྱི་ནང་རྟེན་མཆོད་སོགས་ཀྱང་ད་ལྟར་རང་བཅོས་བ་འདྲ་བ་སོ་མ་གསལ་ཡག་གེ་བ། ནང་གི་རྟེན་མཆོད་རྣམས་ཀྱང་སྤབས་རྡུལ་གཏན་མ་ཆགས་པ་ད་ལྟ་རང་ཕྱིས་པ་འདྲ་བ།
རྒྱ་སྒོའི་ནང་དུ་ཆུད་ཙམ་ནས་རིག་པ་དང་སིང་འགྲོ་བ་རང་འདུག །ཁྱད་པར་རྐྱང་འདུར་གྲང་ཁང༌། ཆོས་རྗེ་བསྟན་པས་གསར་བཅོས་ལྷའི་ཁང་བཟང་འདྲ་བ་འདུག །དེ་ཡང་དབང་རྗེས་གནང་སོགས་མང་པོ་བྱས་དེས་མིག་ཕྱེ་བ་བཞིན་སོང་ནས་ཕྱིན་ཆད་ཆོས་སྡེར་གྲང་ཁང་གསར་བཅོས་དར་པོ་བྱུང་ཟེར།
དཔལ་འཁོར་ལོའི་ཆོས་སྡེའི་ལུགས་གཉིས་ཀྱི། །ཆོས་ཟང་ཟིང་འདོད་དགུའི་གླིང་ཆེན་པོར། །རྟེན་ངོ་མཚར་ཅན་ལ་དད་འདུན་ཕུལ།
།ལུས་ངལ་དུབ་བདེ་བའི་ངལ་

གསོ་བྱས། དེ་ནས་རྩེ་ཆེན་མདུན་ན་མཚོ་གཅིག་འདུག་པ་དེར་ནོར་བུ་དབྱིག་འགྲོ་འདུག་བྱེད་པ་བྱིས་པ་མང་པོས་མཐོང༌། ཆུ་སྲམ་བཞིན་ཡིན་ནམ་སྙམ་རྡོ་མང་དུ་འཕངས། འཚོ་ལགས་དྲུང་འཁོར་དང་བཅས་པས་གང་ཡིན་བརྟག་པའི་ཕྱིར་སྲོད་ལ་ཆུ་ནང་ནས་བཙལ་པ་ཟིན་ནས་ཕོ་བྲང་དུ་སླེབ།
སྤྱིར་ནོར་བུ་དབྱིག་དེ་མིས་མ་རེག་བར་ལ་འགྲོ་འདུག་བྱེད་ཀྱང་མིས་ལག་ཏུ་ཐོབ་ནས་འགྲོ་འདུག་མི་བྱེད་ཟེར། བྱ་གཤོངས་པས་རྣམ་སྲས་གཏོར་བསྔོའི་ཆོ་ག་རྒྱུན་དུ་བྱེད་པ་དང༌།
སྦྱིན་བདག་གི་དད་འདུན་ལ་རྟེན་གནོད་སྦྱིན་གང་བ་བཟང་པོས་སྦྱིན་པ་འདྲ་ཟེར་བ་ཡང་བྱུང་འདུག །ལྷ་རྣམ་སྲས་གཏོར་འབུལ་གྱིས་མཉེས་པ་དང༌། །ཁོང་སྦྱིན་བདག་གི་དད་འདུན་དུས་གཅིག་མཛོམ།
།འཁོར་གནོད་སྦྱིན་གང་བཟང་གི་ཕྱག་པད་ནས། །རྫས་ནོར་བུ་དབྱིག་གི་ཆར་པ་ཕབ། །ཡང་མཆོད་གནས་རྟེན་དགེ་སློང་ཡིན་པ་སྐྱེ་ས་འོ་ཡུག་པ་གྲྭ་ས་འབྲས་ཡུལ་བ་སྤུན་གཉིས་ཡོད་པ་དེས་ངེད་ལ་དད་མོས་ཀྱིས་དཔོན་བློན་དྲུང་དུ་ལེགས་སྦྱོར་བྱས་འཕྲལ་ཕུགས་ཀྱི་དགོས་ཆ་ཐམས་ཅད་འབད་མེད་དུ་ཡོང་བ་ཞིག་བྱུང༌།
ལན་ཅིག་གསར་དུ་མཇལ་བའི་ཇ་ནག་པོ་སིང་ང་གསིགས་གཅིག་འདུག་པ་དགེ་སློང་གིས་འདི་ལ་གྲྭ་པ་མཉེས་ཅིག་ཡོད་ཟེར་བས་འཚོ་ལགས་ད་ལྟར་རང་མང་ཇ་ལ་ཐོབ།
ཁྱོད་རང་དཔོན་སློབ་འཆད་ཉན་དང་སློབ་གཉེར་རིགས་ལུང་ཧུར་ཐེག་པ་མཛོད་གསུང༌། མང་ཇ་ཐོན་བྱུང་ཚེ་ངེད་ལ་ཡང་ཁུར་ཤོག་གསུང་ཧུབ་གང་ཙམ་བཞེས།
གྲྭ་པ་འདི་ཙོ་ཅི་བྱེད་འདི་འདྲའི་གར་བ་ལ་ཞིམ་རྒྱུ་ནི་མི་འདུག་གསུང་ཕྱི་ལ་ཕོ་གསུང༌། ཡང་སྤུ་ཇ་སྤོབ་རྩེ་གཅིག་འཇལ་འདུག་པ་དེ་ཡང་འདི་དགེ་འདུན་ལ་མང་ཇ་གྱིས་ངེད་ལ་འཕོག་ཆེ་གསུང༌།
བླ་བྲང་ནས་གསོལ་ཇ་ཞུས་ཚེ་ཡང་ཁྱེད་དཔོན་སློབ་འདི་པ་ད་དུང་གྲྭ་རྐྱང་

གི་ཤུབས་ནས་མ་ཐོན་འདུག །འདི་འདྲའི་ཇ་གར་བ་རང་རྒྱུ་གཟན་པ་འཐུང་མཁན་འཕོག་ཆེ་བ་ལས་མེད་གསུང༌། གཞན་ཡང་རྩེ་ཆེན་པའི་ཕྱག་རྫས་རྙིང་མ་འདི་ཚོ་མ་རླག་པ་རང་གི་ངོ་ལ་གསར་འཕེལ་འདི་ཚོ་དགེ་ཕྱོགས་ལ་གང་འགྲོ་བྱེད་གསུང༌།
ཁྲི་ཞབས་ལ་བྱམས་པ། ཐུགས་ཚད་པ། ཁྲིམས་སྙོམ་པ་སོགས་ཡོན་ཏན་བགྲང་གིས་མི་ལང་བ་ཡོད། ལན་ཅིག་འབངས་གྲོང་པ་འདྲ་མ་འཆམ་པར་གཅིག་གིས་རྩིབ་རྡོའི་ལུགས་གཡུ་རྣ་ལེགས་པོ་ཞིག་ཕུལ་བས་བསོད་དེ་མེད་ཁྱོད་རང་གི་ཕུགས་ན་ནོར་འདི་ལས་ལྷག་པ་མེད་འདི་ང་ལ་ཕུལ་ནས་ཁྱོད་ཅི་སྒྲུབ་གསུང་བཀའ་སྐྱོན་དང་བཅས་མ་བཞེས་བཤགས་བཤེར་བ་ལ་དྲུང་འཁོར་བཏང་ནས་རྩིབ་རྡོ་དང་དགྲ་འདུལ་གཉེན་སྐྱོང་ཡོང་གསུང་ནས་རང་གི་རྩར་བསགས་ནས་མཛད།
རྗེ་ལ་སྙིང་ཉེ་འབངས་རྣམས་བྱམས་པས་བསྐྱངས། །དཀར་ཕྱོགས་ལ་དགྱེས་དགེ་འདུན་གཙུག་ཏུ་མཆོད། །རྫས་ལ་སྤྱན་ཟུར་གཡོ་མེད་ཕྱོགས་ལྷུང་བྲལ།
།དེ་འདྲའི་བློན་པོ་ཕྱོགས་ནས་འགའ་ཡོད་དམ། །དེ་ནས་དབྱར་ཐོག་ཙམ་ཆོས་དབར་བཞུགས་དགོས་པའི་ཞུ་ནན་ཆེ་བར་བྱུང་ཡང་དེ་ཙམ་ལ་གྲོལ་བྱ་ཞུས་འགྲོ་བར་བརྩམས། འཚོ་ལགས་དྲུང་འཁོར་དང་བཅས་པས་བྲག་ཁ་ཐུག་སྐྱེལ་མ་མཛད།
དེར་གསོལ་ཇ་སོགས་མཛད་ནས་དེ་ནུབ་འབྲོང་རྩེར་སླེབ་ངེད་རང་གིས་རྩེ་དང༌། གྲྭ་པ་རྣམས་ཀྱིས་འདུ་ཁང་དུ་བཞུགས། དབུ་མཛད་ཆོས་ཁྲིམས་སོགས་ཀྱང་རྩེར་བོས་ཇ་མཆོད་ཆེ་བའི་ཆེ་མཆོག་མ་མཛོད་གསུང་དགྱེས་དགྱེས་མཛད།
བསྙེན་བཀུར་འབུལ་བ་དངོས་གཙང་བ་མཛད། སྤྱན་སྟོང་ལྡན་ལྷ་དབང་རྗེས་འགྲོ་བའི། །མཁར་རྩེ་ཆེན་དེ་ནས་ལམ་དུ་ཆས། །རི་མཐོན་པོར་འབྲོང་རྩེ་མི་དབང་གིས། །ལུས་ངལ་འཚོ་མཆོད་སྤྲིན་རྒྱ་མཚོར་སྐྱིལ།
།དེ་ནས་

ཁྱུང་རྩེར་ངེད་ཀྱིས་ལྷ་ཁང་དང༌། གྲྭ་པ་རྣམས་ཀྱིས་འདུ་ཁང་དེར་བསྡད། རྩེ་བས་སྔར་ཁྱུད་མི་འདུག་གསུང་མཇལ་འཛོམ་བཞིན་ནི་མི་མཛད་འདུག་དེ་ག་ལེགས་སྙམ་པ་བྱུང༌། ཆོས་རྗེ་འཇམ་དབྱངས་པ་ཟེར་བ་བྱ་གཤོངས་པ་རང་ཡིན་པ་རྩེ་བའི་དཔོན་ས་ཡུམ་རྣམས་ཀྱི་བླ་མ་ཡིན་པ་དེ་སོགས་བྱ་གཤོངས་ཕྱོགས་ཀྱི་གྲྭ་བུ་སློབ་རྣམས་ཀྱིས་བསྙེན་བཀུར་ལེགས་ཚོགས་ཆེ་བ་རང་བྱུང༌།
ཁོང་ཁྱུང་རྩེ་འབྱོར་པའི་ཕོ་བྲང་ཆེར།
།དཔོན་དྲེགས་ཅན་དེ་ཚོའི་མཇལ་འཕྲད་བཅད། །གཞན་དད་ལྡན་མཇལ་འཕྲད་ཆར་བཞིན་བབས། །རང་ཆོས་སུ་སོང་བས་བདེ་ཞིང་སྐྱིད། །དེ་ནས་ཚོང་འདུས་སུ་འགྲོ་བའི་ལམ་ཁར་པ་རྣམ་དུ་གྲྭ་པ་རྣམས་ཀྱིས་མ་འཁྱོགས་པར་ཐལ་ལེ་ཕྱིན།
ངེད་ཀྱིས་པ་རྣམ་རྩེར་རོང་ནས་སྡེ་སྲིད་སྐུ་བགྲེས་པ་དང་མཇལ་རྩེ་ཇ་རྡུམ་སོགས་གནང་སྦྱིན་ཡང་དག་པ་མཛད། དེ་དུས་རྩེ་ན་ཆོས་རྗེ་རབ་བརྟན་པ་ཡང་བཞུགས་ཀྱིན་འདུག་པས་བཞུགས་ཤག་ཏུ་བོས་དགྱེས་དགྱེས་རང་མཛད།
གནས་གསར་ནས་སྡེ་པ་ཕུན་ཚོགས་པ་ཡང་བཞུགས་འདུག །དེའི་དུས་བྱང་ནས་བདག་པོ་ཆེན་པོའི་སྐུ་གཤེགས་པ་འདྲ་ཟེར་བའི་གཏམ་མྱུག་མྱུག་འདུག །རྩེ་ཆེན་ནས་སྡེ་པ་འཚོ་ལགས་དེ་འདྲའི་གཏམ་འདུག་པ་འདིས་བདེ་གཟར་གྱི་རྐྱེན་བྱེད་གསུང་ནས་ཐུགས་ཁྲལ་ཆེན་པོ་མཛད།
གནས་གསར་ནས་སྡེ་པས་ངེད་ཅག་ཡང་ཡང་ཇ་ལ་འབོད་པ་གནང་གཏམ་དེ་ལ་ཐུགས་དགྱེས་པའི་གསུང་འཕྲོས་མང་པོ་མཛད་ཀྱིན་འདུག
།ཚོང་འདུས་སྡེ་བས་མི་ལ་སྐྱེ་འཆི་ལོས་ཡོང་ཁོས་བསད་པ་ནི་མིན་འབྱུང་ཆུང་གསུང༌། དུས་ངན་པ་གླང་ལོ་ངོ་ནག་ལ། །མི་གཅེས་པ་མཐོ་རིས་སོང་ཡང་ཟེར། །ཁོང་ཉི་ཟླ་ཁྲག་གི་མཆི་མ་འཛག
།གཞན་ཤི་བའི་གཏམ་སྙན་སྒུག་རྣམས་བླུན། །དེའི་

དུས་ས་བཅུད་ཅུང་ཉམས་པའི་རྟགས་སུ་ནམ་མཁལ་ལ་སྐར་མ་མཇུག་རིང་འཆར་བ་དང༌། ཉི་ཟླ་ཁྲག་གིས་བྱུགས་པ་བཞིན་སོང་སྔ་དྲོ་ཉི་མ་ཤར་བའི་དུས་གྱང་ལོགས་ལ་ཁྲག་བསྐུས་པ་བཞིན་དམར་ཆག་གེ་བ་དེ་འདྲ་བྱུང༌།
དེ་ནུབ་ཚོང་འདུས་དབུ་རྩེར་སླེབ་ཚར་ཆེན་ཆོས་ཀྱི་རྒྱལ་པོ་ལ་མི་ཕྱེད་པའི་དད་པ་ཐོབ་པའི་གསུང་འཕྲོས་མང་པོ་མཛད། རྗེ་མཁྱེན་བརྩེའི་དྲུང་ལ་ཡང་དད་འདུན་ཆེན་པོ་མཛད། འོན་ཀྱང་གསུང་ཆོས་ཀྱི་ཚེ་རྙིང་མ་སོགས་གཞན་ནས་བསྲེས་པའི་རྒྱ་ཧ་ཅང་ཆེས་པས་སྨིན་པོ་རང་མི་ཡོང༌།
དེ་བས་དེ་དུས་མཁན་པོ་མཛད་པ་དེ་ངོས་ཐུགས་རབ་ཆུང་བ་དེ་ཡོན་ཏན་དུ་སོང༌། བྲག་རྫོང་མའི་འཁྲིད་ཡིད་ལ་འཇགས་པ་ཙམ་བྱུང་བས་ཟིན་བྲིས་ཤིག་ཡོད་དེ་གཟིགས་འབུལ་ལོ་གསུང༌།
རྫོང་གཡེར་ཅན་ཚོང་འདུས་དབུ་རྩེ་རུ། །མི་དཔྱོད་ལྡན་གྲ་ལྔ་ཉིན་བྱེད་མཇལ། །ཆོས་འབེལ་བའི་གཏམ་ལ་རྫོགས་དུས་མེད། །གྲོགས་ཆོས་མཐུན་ཡོད་ན་དགའ་བ་ལ།
།སང་ཉིན་སྣར་ཐང་དུ་སླེབ་སྡེ་སྲིད་དང་མཇལ་འཕྲད་དགྱེས་པ་སྔར་བཞིན། དེ་ནས་གནས། དེ་ནས་བྱ་གཤོངས་སུ་སླེབ། གླང་ལོ་དབྱར་ཆོས་དང་པོའི་ཆོས་མཚམས་སོགས་སྐབས་གསེང་ལ་ཆོས་གྲ་ཕྱི་བཀོད་པ་བྱས་པ་ཡིན།
སྔར་ཡང་བྱ་གཤོངས་ཆོས་གྲ་ཕྱི་མ་འདི་གྲྭ་ས་གཞན་ལ་མེད་ཅེས་ངོམ་པ་ཞིག་ཡོད་ནའང་སླར་ཡང་ཆོས་གྲྭ་དེའི་ནང་གྱང་གི་གྲུ་བཞིར་བཅད། སྔར་ཆོས་ཁྲི་ཆེན་མོའི་གཡས་གཡོན་ལ་འཇམ་མགོན་བླ་མ་བློ་གྲོས་རྣམ་པར་རྒྱལ་བས་ལམ་འབྲས་ཉེ་བརྒྱུད་དེང་སང་ལམ་ཟབ་བརྒྱུད་པར་གྲགས་པ་རང་རེའི་སློབ་བཤད་བརྒྱུད་པའི་རྡོ་ལྷ་ཤིན་ཏུ་ལེགས་པ་བཀོད་པ་གནང་གྲུབ་ཡོད།
རྡོ་ལྷ་དེ་ཡང་གནས་གསར་ནས་འབྱོན་དགོས་བྱུང་བའི་ཚེ་འཇམ་དབྱངས་བླ་མས་བྱང་ཆོས་རྒྱལ་ཆེན་པོ་ལ་ཞུས་ཏེ་རྫོང་ཤར་

ནས་དྲངས་པ་ཡིན། ད་ལན་ཡང་བོ་དོང་ཨེ་ནས་དྲངས་པའི་ཆོས་ཁྲིའི་ལྷོའི་གཡས་ཕྱོགས་ནས་ལམ་འབྲས་རིང་བརྒྱུད་བདེ་གཤེགས་སོ་ལྔ། ཕྱོགས་བཅུའི་སངས་རྒྱས་སོགས་ཀྱི་རྡོ་ལྷ། གཡོན་ཕྱོགས་ཅུང་མ་ཁེངས་པར་འདར་རྣམ་རྒྱལ་སྟག་རྩེར་ལུགས་གཉིས་ཀྱི་རྣམ་དཔྱོད་ཟབ་ཅིང་ལྷག་བསམ་རྣམ་དག་དང་ལྡན་པའི་ས་སྐྱོང་མི་དབང་རིན་ཆེན་དཔལ་བཟང་ལ་ཞུས་པས་དགྱེས་པ་ཆེན་པོས་གནང༌།
ཐུབ་དབང་གནས་བཅུའི་རྡོ་ལྷ་གཡོན་ཕྱོགས་ལ་ལེགས་པར་བཀོད།
དེ་དག་ལ་ལྷ་གཡབས་དང་གུང་དེར་མེ་ཏོག་ར་བའི་སྐྱེད་ཚལ་མཐར་ལྗོན་ཤིང་གི་ར་བ་རིམ་པས་བསྐོར་བ་དང་བཅས་པ་ལེགས་པར་གྲུབ། མཆོད་སྦྱིན་བརྒྱ་པའི་འཆི་མེད་དགའ་བའི་ཚལ།
།ས་ལ་འཕོས་པ་མཉན་ཡོད་སྐྱེད་མོས་ཚལ། །ལུང་རིགས་རྩེད་མོ་རྩེ་ལ་ངོ་མཚར་གནས། །མཁའ་ནས་ལྷ་རྣམས་གནས་འདིར་བྱོན་པར་ངེས། །དེའི་སྟོན་གསོལ་བུར་ཤོག་གསུང་ཕྱིན་ཚེ་བཀའ་བརྒྱ་ཚར་སྒྲོལ་དཀར་སོགས་རྗེས་གནང་མང་པོ་དང༌།
དགྱེས་མཛད་དབང༌། དེ་སྟེང་ཚོགས་འཁོར་བཟབས་མ་རེ་མཛད་པ་ཕྱག་ལེན་འདུག་པས་དེ་བཞིན་གནང༌། གསོལ་གྲལ་གཡབས་ཆེན་དང༌། དགོངས་ཇ་གསོལ་ཇ་ཁང་དུ་མཛད། དེ་སྟེང་དུ་རབ་འབྱམས་པ་རྣམས་བཤད་པ་དང་རིགས་ལུང་དང་དོགས་གཅོད་སོགས་བྱེད་དུ་འཇུག་འབེལ་བའི་གཏམ་གྱིས་དུས་འདའ།
མཆོག་མི་དབང་ནམ་མཁའི་མཚན་ཅན་མཆེད། །དད་འདུན་པ་རྣམ་དཔྱོད་ལྷན་ཅིག་འཛོམ། །ཆོས་འབེལ་གཏམ་དང་རྐང་འཐུང་བཏུང་བ་དང༌།
།སེམས་གཅིག་འདྲེས་ཀྱི་མཆོད་ཡོན་ཉམས་རེ་དགའ། །དེ་ནས་དགེ་འདུན་སློབ་གཉེར་བ་དངོས་གཙང་འདི་ལ་ཆོས་འཆད་པའི་ཆོས་གྲྭ་དངོས་གཙང་ཡིད་ལ་བསམ་པ་བཞིན་འགྲུབ། ད་འདུ་ཁང་

དགའ་མོ་ཞིག་བཞེང་ཐུབ་ན་ཅི་མ་རུང་སྙམ་པའི་བསམ་པ་རྒྱུན་ཆགས་སུ་ཡོད་པ་ནས་སྔ་གོང་ནས་འཇམ་མགོན་བླ་མ་ལ་བསླབ་སྟོན་ཞུས་པས། ཁྱེད་རང་གི་འཆད་ཉན་ལ་སློབ་གཉེར་བ་རྣམས་བློ་ཁ་རྫོགས་པ་རང་ཡོད་འདུག་པས་འཆད་ཉན་ཁག་ཆེ་དེ་གས་ཆོག་གསུང་གནང་བ་མ་བྱུང༌།
ཕྱིས་ཁྱེད་རང་ལ་བློ་འདོད་ཆེན་པོ་འདུག་པས་འཆད་ཉན་མ་ཆག་པའི་གསེང་ལ་གང་ཡོང་གྱིས། ངས་ཀྱང་འཇམ་ཐལ་གྱི་མཐུད་འདྲ་ཨེ་ཡོང་ལྟ་གསུང་གནང་བ་ཐོབ།
ཆོས་རྗེ་བསྟན་པ་དར་རྒྱས་པ་ངེད་རང་ལ་དད་འདུན་ཆེ་བ་དང༌། མཁར་ལས་ལ་ཉམས་མྱོང་ཆེ་བ་འདུག་པས་རོགས་ལ་འབྱོན་པར་བྱས། གྲྭ་པ་རྣམས་ལ་བསྐོར་བས་འདི་ཁམ་ཆེས་པས་སྨྲ་མི་ནུས་ཟེར་བ་དང༌། ཁ་ཅིག་བླ་མ་གོང་མའི་རབ་གནས་ཅན་ཡིན་ཟེར་བ་དང༌།
ཕལ་ཆེར་འཆོས་ཁྱོད་ན་དེ་ལས་དགའ་བ་མི་འདུག་སྟེ་ཁྱེད་རང་གིས་ཆོད་ཟེར་རོ། །དེ་ནས་སྟག་ལོ་འཇམ་དབྱངས་སངས་རྒྱས་རྒྱལ་མཚན་ངམ་རིང་དབྱར་ཆོས་ཀྱི་གནམ་གང་ལ་མཁན་པོར་མངའ་གསོལ་འདུག་ཀྱང་བྱ་གཤོངས་སུ་མ་ཐོས་པར་ཞལ་དཀར་ལ་འགྲོ་མ་ཐུབ།
དགུན་ཆོས་སྟེང་དུ་འགྲོ་རྩིས་བྱས་ནའང་སྟོན་ཅག་སྒང་ལ་དག་པའི་ཞིང་དུ་གཤེགས་ཟེར་གཏམ་བྱུང༌། གྲྭ་པ་སློབ་གཉེར་བ་སོགས་ཀྱིས་མཆོད་འབུལ་ཟླ་གཅིག་བར་དུ་མང་ཇ་རྒྱུན་མ་ཆད་པར་བཏང༌།
མང་ཇའི་སྟེང་དུའང་བླ་མ་དགྱེས་པའི་མཆོད་པ་ཡིན་པས་དཀར་མེ་ལྷ་བཤོས་སོགས་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་དང༌།
ཁྱད་པར་གསུང་རབ་ལ་དོགས་པ་དཔྱོད་པའི་རིགས་ལུང་རྒྱུན་རིང་བ་འུར་ཆིལ་ལེ་བ་བྱས། མཚན་ལྡན་བླ་མ་དགྱེས་པའི་མཆོད་སྤྲིན་འཁྱིལ། །ཕྱི་ཡི་མཆོད་པ་རྐང་འཐུང་བཏུང་བའི་ཆུས། །ནང་གི་མཆོད་པ་རྣམ་དཔྱོད་མེ་འབར་བསམ།
།ལྟ་བ་ངན་པའི་བུད་ཤིང་ངོ་ཚ་ནས། །ལུང་རིགས་

རླུང་གིས་ཁྱེར་བཞིན་ག་ཤེད་སོང༌། །སྟག་ལོ་དེ་སོགས་ཆོས་མཚམས་བྱུང་རེས་ཀྱི་ཕལ་ཆེར་གསོལ་ཕུ་རོང་མཚོ་གཉིས་སུ་ཁོ་རེ་ཕྱིན། རོང་མཚོའི་གཟིམས་ཁང་གསར་པ་མཎ་གདང་གསར་པ་སོགས་ལ་རབ་གནས་དང༌། ཆོས་ཀྱི་ཐུགས་བཞེད་ཤིན་ཏུ་ཆེ་བས་ཀླུ་སྒྲུབ་ལུགས་ཀྱི་དབུ་མའི་ལྟ་འཁྲིད།
ཐོགས་མེད་ལུགས་ཀྱི་སེམས་ཙམ་པའི་ལྟ་འཁྲིད། སྒྲོལ་དཀར་ཚེ་འཁྲིད། གྲུབ་རྒྱལ་མའི་ཚེ་འཁྲིད། ཀྱེ་རྡོར་ཡབ་ཡུམ་གྱི་དབང༌།
གཤེད་དམར་གྱི་དབང་སོགས་དང༌། རྗེས་གནང་གི་རིགས་བསམ་གྱིས་མི་ཁྱབ་པ་གསན། མདོར་ན་ཆོས་དང་ཟང་ཟིང་སྐྱེས་ཀྱི་དགའ་སྟོན་སྣོལ་མ་ལ་དུས་འདའ་བར་བགྱིད་པ་ཡིན་ནོ། །གོས་བཟང་པཉྩ་ལི་ཀར་འགྲན་བཟོད་པའི།
།ངུར་སྨྲིག་གོས་དང་ལི་ཁྲིའི་མདངས་ཆགས་པའི། །གོས་ཀྱི་ཀླུབས་ཚེ་ཟས་གཙང་སྲས་ཁྱོད་ཀྱིས། །ན་བཟའ་དམར་ ཞེས་རབ་བརྟགས་ཀྱི་རྒྱན་ནོ། །སེར་འདི་ན་སྤུངས་མིན་ནམ། །དེ་ནས་ཡོས་ལོ་ཅུང་ཟད་ཟིར་རྐྱེན་ལ་བརྟེན་ནས་བྱང་ནས་ཞབས་དྲུང་བཀྲ་ཤིས་སྟོབས་རྒྱས་ཤར་ལ་ཕེབས་པའི་ལམ་བར་བྱ་གཤོངས་སུ་ཞག་གཉིས་གསུམ་སྐུ་ངལ་གསོར་བཞུགས།
གླ་བོ་གང་ཁར་ཕེབས་སྐྱེལ་ལ་ཕྱིན་ཕན་ཚུན་དུ་འཁོར་བ་ལ་སྙིང་པོ་མེད་པའི་སྐྱོ་ཤས་ངེས་འབྱུང་གི་སྐུལ་འདེབས་ཚད་མེད་པ་བྱུང༌།
རིགས་འཁྲུལ་མེད་ཆོས་རྒྱལ་བཀྲ་ཤིས་མཚན། །རྗེ་པདྨཱ་ཀ་རའི་སྤྲུལ་པར་གྲགས། །གཞན་ཕྱོགས་མེད་འགྲོ་བའི་དོན་ལ་དགོངས།
།ཡུལ་དབུས་གཙང་ཞབས་འཆག་དེ་ནས་དར། །རྣམ་གནོན་ཞེས་པ་ལྕགས་ཕོ་འབྲུག་གི་དཔྱིད་འདུ་ཁང་གསར་བཞེངས་ཀྱི་ཆེད་དུ་ལྕང་གཅོད་བྱས་དེ་དུས་བདེ་གཟར་གྱི་རྣམ་པ་ཟིར་རེ་བ་ཡོད་ཀྱང་སྟོན་བསམ་རྩེར་ཆོས་དབར་ལ་འབྱོན་དགོས་གསུངས་ཕོ་ཉ་བ་ཡང་ཡང་བྱུང༌།

རང་གཞན་ཐེ་ཚོམ་དུ་གྱུར་པ་ལ་དེ་དུས་འཇམ་དབྱངས་བླ་མ་འདར་སྐྱིད་གཤོངས་ན་བཞུགས་པས་བསླབ་སྟོན་ཞུར་ཕྱིན་པས་བདེ་གཟར་འཐུག་དྲག་པོ་ཡོད་འདུག་ནའང་ཁྱེད་རང་གྲྭ་པ་རྣམས་ཀྱིས་ཕར་ཚུར་ཐར་པ་གཅིག་ཡོང༌།
ཕུགས་སྦྱིན་བདག་གི་ཁྱད་ཆེ་བས་ཕྱིན་པ་ལེགས་གསུང༌། སྟོན་ཅག་གི་སྐབས་ཡིན་པས་སློབ་གཉེར་བ་བརྒྱ་ལྷག་ལས་མ་བྱུང་ཡང་ལམ་དུ་ཞུགས་ཚེ་ལམ་བར་གྱི་མི་རྣམས་ད་ལོ་བསམ་རྩེ་འཆོར་ཐག་ཆོད། ཁྱེད་རང་ཡང་མི་ཆུད་ཆུད་སྲིད་ནའང་གོས་ཟས་དང་འདིང་ལྷུང་དྲག་པ་རྣམས་བཀྲ་ཤིས་ལྷུན་པོར་བཅོལ་བ་ལེགས་སོ་ཟེར།
བསམ་རྩེ་རྩེ་ཞོལ་རྣམས་ཀྱང་བཀྲ་ཤིས་ལྷུན་པོ་སོགས་སུ་ཞོགས་བདེག །བསམ་གྲུབ་རྩེ་ཡང་སྟོང་སང་ངེ་ཡོད་པ་ལྟ་བུའི་ཚེ་ངེད་རྣམས་སླེབ་པས་ལྷའི་གཟུངས་བཞུགས་ཆུད་པ་ལྟ་བུར་བག་ཕེབས་པར་གྱུར།
སླེབ་འཕྲལ་དེའི་ནུབ་ཐོ་རེངས་ཆའི་རྨི་ལམ་དུ་བུད་མེད་རྒན་མོ་ཞིག་བྱུང་ནས་ད་ལོ་མི་གཅེས་ཤི་ཟེར་ནས་མཆི་མ་གཏོང་སེམས་ཁྲལ་ཤིན་ཏུ་ཆེ་བ་བྱེད་ཀྱིན་ངེད་ལ་ཡང་ཞུ་བ་མང་པོ་འབུལ་གྱིན་འདུག
།དེ་མཚམས་མི་ཞིག་བྱུང་ནས་ད་ཁང་པ་ལ་དར་ཚུགས་ཟེར་རང་གི་གྲྭ་པ་རྣམས་བཏང་ནས་དར་འཛུགས་སུ་བཅུག
།ངེད་རང་གི་དར་འཛུགས་ལུགས་ཇི་ལྟར་བྱས་ཡོད་སྙམ་ལྟར་ཕྱིན་པས་ཁང་པ་དེའི་ཁོར་མོར་མདུང་དར་ཁྲ་ཐིབ་སེ་བ་འཕྲེང་མ་ཆད་པར་བཙུགས། སྒྲ་རོལ་ཆ་སོགས་འུར་ཆིལ་ལེ་བ་འདུག་པས་སེམས་སྤྲོ་སིང་ངེ་བ་བྱུང༌།
རྫོང་འདི་ལ་ཡང་རྟེན་འབྲེལ་ལེགས་རང་རེའི་ཆོས་དབར་ཀྱང་ལེགས་ཚོགས་ཆེར་ཡོང་བའི་རྨི་ལམ་དུ་འདུག་བསམ་བློ་བདེ་ཆམ་མེ་གནས་སོ། །དེ་ནས་རྒྱུན་མི་རིང་བ་ནས་གཡས་རུ་བྱང་པའང་དཔུང་རོགས་ལ་སླེབ་ཕ་རོལ་གྱི་དཔུང་ཚོགས་ཕྱིར་ཟློག་ཟེར་བའི་གཏམ་སྙན་དར་འཕྱར་དང་བཅས་པ་རྒྱས་པར་

བྱུང༌། དེ་ནས་གཙང་པ་སྐུ་མཆེད་འགྲིག་ཟེར་བའི་གཏམ་སྙན་དར་འཕྱར་དང་བཅས་པ་དང༌། ཀུན་སྤངས་དྲུང་རང་ཡང་ཕེབས་དཔོན་གཡོག་མཆོད་ཡོན་ཐམས་ཅད་ཤིན་ཏུ་དགྱེས་ཤིང་བཀྲ་ཤིས་པར་གྱུར་ཏོ། །གཞིའི་བདག་མོ་གདོང་ཕམ་གསོལ་བ་འདེབས།
།ཁོང་ཆོས་སྲུང་ཞལ་མཐོ་བར་ཆད་བསྲུངས། །ངེད་ཡོན་མཆོད་བཀྲ་ཤིས་ཕུན་སུམ་ཚོགས། །ཕྱོགས་ཀུན་ཏུ་སྙན་གྲགས་རྣ་བའི་རྒྱན། །དེ་ནས་ངེད་རང་གྲྭ་པ་རྣམས་ཀྱིས་ཀྱང་བྱ་གཤོངས་རང་གི་ལུགས་བཞིན་ཐོ་རེངས་སྔ་མོ་ནས་ཞོགས་ཆོས།
ཚ་གྲོལ་ལ་སྔ་ཆོས་གཉིས། གུང་ཚིགས་ཐོན་ནས་དགོངས་ཆོས་གཉིས། ཆོས་བརྗོད་རིགས་ལུང་སོགས་འཆག་མེད་དུ་བྱས་པས་སྦྱིན་བདག་དང་ཕྱོགས་ཀྱི་མི་རྣམས་ངོ་མཚར་དུ་རྩི་ཞིང་དད་སྤྲོ་བསྙེན་བཀུར་ཕུན་སུམ་ཚོགས་པ་གྲགས་དཀར་གྱིས་བརྒྱན་པ་བྱུང་བ་ཡིན་ནོ།
།ས་འཛིན་རི་བོའི་སྤོ་ལ་བརྗིད་ཆགས་མཁར། །བསམ་གྲུབ་རྩེ་ཞེས་དཔའ་བོའི་མདུན་ནས་བདར།
།རུ་མཚོན་ངོམ་པའི་མདུན་སར་འཕྱ་བ་བཞིན། །ལེགས་བཤད་སྒྲོག་ལ་བསྟོད་བཀུར་བསྔགས་པས་བྲེལ། །ཁྱུ་མཆོག་ཅེས་པ་ལྕགས་མོ་སྦྲུལ་གྱི་ལོ་ཉང་སྟོད་འབྲོང་རྩེ་དང་དབང་ལྡན་ནས་བཟོ་རིགས་པ་བཅུ་གཉིས་པོས་དཔྱིད་ཟླ་ཕྱེད་བཞིའི་བར་ལ་འདུ་ཁང་གི་སྐྱ་དང༌།
ཤིང་བརྩེགས་ཉི་ཤུ་རྩ་གཅིག་དང་བཅས་པའི་ཐོག་ཕུབས། འདུ་ཁང་གི་རྒྱུག་རྣམས་རྩེ་ཆེན་ནས་གཅོད་མི་གནང་བ་རྣམ་ཐུག་བསྐྱལ། པ་རྣམས་ནས་སྣར་ཐང་ཐུག་ཚོང་འདུས་པས་བསྐྱལ།
སྣར་ཐང་ནས་གནས་ཐུག་སྣར་ཐང་པས་བསྐྱལ། དེ་ནས་རྫི་ལུང་ཐུག་གནས་པས་བསྐྱལ། དེ་ནས་བྱ་གཤོངས་ཐུག་རྫི་ལུང་པས་དང་བླངས་བྱས་བསྐྱལ། གཞན་ལམ་བར་གྱི་དཔོན་ཆེན་རྣམས་ལ་ཞུ་ཤོག་རྟེན་བཅས་རེ་ཕུལ་བས་ཆོག་པ་བྱུང་ལགས་

སོ། །གཙུག་ལག་ཁང་དང༌། འདུ་ཁང་གི་སྤེན་བད་དང་བཅས་པ་གྲུབ། ལས་བྱེད་པའི་ཚེ་ཡང་ཆོས་འཆད་མ་ཉམས་པ་བྱས། ཆོས་ཀྱི་གུང་གསེང་དང་མང་ཇའི་ཇ་གཞུག་ལ་གྲྭ་པ་བསམ་པ་དགེ་བ་རྣམས་ཀྱིས་དང་བླངས་བྱས་མགུལ་བ་མ་གཏོགས་ཁྲལ་སྐོས་བྱས་པའི་གཞུར་ཡང་གཏན་མ་དགོས།
སྤེན་བད་སྤེན་མ་རྣམས་ཀྱང་ཕུ་གསུམ་བྱང་སེམས་ཀྱི་གཡོག་བསྐུལ་རྩག་སྐྱེལ་བྱས། ལས་མི་རྣམས་ལ་ཇ་གཞུག་གི་ཇ་རེ་མ་གཏོགས་སྐྱུར་གྱི་རྫི་གཅིག་ཀྱང་མེད་པ་བྱས།
འདུ་ཁང་གི་ཐོག་ཕུབ་པའི་དགའ་སྟོན་ལ་རོང་མཚོ་ནས་ས་སྐྱོང་མིའི་དབང་པོ་ནམ་མཁའ་དཔལ་འབྱོར་ཡབ་ཡུམ་ཕེབས། མང་ཇ་གོར་བུར་སྟོན་ལེགས། འབུལ་སྐྱེས་བཟབས་མ་དང་བཅས་དགེ་འདུན་ལ་མང་ཇ་ཞིབ་འབོ་སོགས་མཛད།
དེ་ཉིན་བཀྲ་ཤིས་པའི་གསོ་སྦྱོང་མཛད་དེ་འདུལ་བའི་རབ་གནས། དགེ་འདུན་བློ་གསལ་རྣམས་ཀྱི་རིགས་པ་དང་ལུང་གི་རྣམ་གཞག་འུར་ཆི་ལེ་བ་དང༌། བཀྲ་ཤིས་པའི་མངའ་གསོལ་མེ་ཏོག་རྒྱས་པར་གཏོར་ཏེ་མདོ་ལུགས་ཀྱི་རབ་གནས།
དེའི་ཚེ་འཇམ་མགོན་བླ་མ་མཁན་རིན་པོ་ཆེ་བློ་གྲོས་ཕྱོགས་ལས་རྣམ་རྒྱལ་དགུང་ལོ་བདུན་ཅུ་དོན་བདུན་བཞེས་པས་ཡ་ག་ཆོས་སྡིངས་ནས་སྤྱན་དྲངས་ཏེ་སྔགས་ལུགས་ཀྱི་རབ་གནས་མཛད།
འདུ་ཁང་ཐོག་ཕུབས་མཚམས་ཐོ་རེངས་ཤིག་རྨི་ལམ་དུ་མི་དཀར་པོ་ཞིག་བྱུང་ནས་འདུ་ཁང་ལ་རབ་གནས་ཆགས་སོ་ཟེར་བ་ལན་གསུམ་ཙམ་བྱུང་བས་སེམས་དགའ་སྤྲོ་ཆེན་པོ་བྱུང༌། འོན་ཀྱང་རང་གིས་ཀྱང་དགྱེས་པ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས།
དངོས་སྟ་སྦྲེལ་བའི་སྟ་གོན་ནུབ་གཅྀག །དངོས་གཞི་ནུབ་གཅིག །དེའི་ཐོ་རེངས་ཉི་ཤར་ལ་རབ་གནས་དངོས་གཞི་སྟེ། རབ་གནས་ནུབ་གཉིས་ཉིན་གསུམ་མ་རྒྱས་པར་བྱས་པ་ཡིན་

ནོ། །ཚུལ་ལྡན་ངུར་སྨྲིག་དྲི་བཟང་གིས་བྱུགས་བཞིན། །བཀྲ་ཤིས་གསོ་སྦྱོང་ཤིས་པའི་ཆོ་ག་བསྟར། །སྤྱི་བོར་དབང་བསྐུར་རྒྱལ་པོའི་མངའ་དབུལ་ལྟར། །བཀྲ་ཤིས་སྙན་གྲགས་ཕྱོགས་ཀྱི་རྣ་རྒྱན་མཛེས། །དགྱེས་མཛད་རྡོ་རྗེ་ལྷ་དགུའི་དཀྱིལ་འཁོར་དུ།
།བཟང་དྲུག་ཆོ་ག་རྒྱུད་མངས་གླུ་དབྱངས་ཀྱིས། །ཨུཏྤལ་པདྨ་མནྡྷར་མྱ་ངན་མེད། །བཀྲ་ཤིས་མེ་ཏོག་ཕོན་པོའི་ཆར་རྒྱུན་ཕབ། །མཉན་ཡོད་བྱ་གཤོངས་སྐྱེད་ཚལ་གཞལ་མེད་ཁང༌།
།འདི་ཙམ་གྱིས་ཀྱང་འཛམ་གླིང་ནོར་འཛིན་ཁྱོན། །དོག་པར་བྱས་ཚེ་བྱེད་པོའི་རྫུ་འཕྲུལ་གྱིས། །སྟོང་གསུམ་འདི་དག་ཡངས་པར་བྱས་སོ་སྙམ། །དེ་ཚེ་དབུས་གཙང་དག་པའི་ཞིང་ས་ཆེར།
།ལུང་རིགས་རྨ་མེད་ཆོས་རྔ་འདི་བསྒྲགས་པས། །མེ་ཏོག་གཞུ་ལྡན་དཔུང་དང་ལྷན་ཅིག་ཏུ། །ཕ་རྒོལ་ལོག་སྨྲ་ས་མཐར་བྲོས་པར་ངེས། །སྦྲུལ་ལོའི་སྟོན་སྙེ་མོ་ཉང་སྟོད་སོགས་ནས་ལྷ་རིས་པ་དགུ་བོས་ཤིང་རྩི་བྱེད་པར་བརྩམས་པས་རང་གི་རོགས་རྣམས་ཀྱིས་ཐུགས་ཐུང་ལ་རྒྱུ་ཆ་རྣམས་དང༌།
བཟོ་རིས་པ་རྫོང་བདར་གྱི་ཡོ་བྱད་རྣམས་ཀྱང་མི་འབྱོར་ཟེར་འུ་ཐུག་པོ་བྱེད་ཀྱིན་འདུག་ནའང་དེ་འདྲ་མི་དགོས་རྟ་གྱད་གླིང་བཙོང་ནས་ཡོ་བྱད་བསྒྲུབས་པས་ཆོག་ཟེར་བ་བྱས།
སྦད་ཆོད་ཀྱི་ལག་ཏུ་བླངས་པས་ཤིང་རྩི་ལེགས་པར་གྲུབ། མགུར་ནང་སོའི་སྦྱིན་བདག་བྱས་ནས་མཉན་ཡོད་བླ་རིམ་དང༌། འོད་དཔག་མེད་ཀྱི་ཞིང་ཁམས་ཀྱང་ལེགས་པར་གྲུབ།
གསེར་ཆ་ཞིག་འབྱོར་དགོས་པ་འདུག་པས་ད་ལྟ་ལག་ན་ཡེ་མི་འདུག རང་གི་འབྲོག་སྡེ་ལ་སློངས་ཤིག་བྱེད་དགོས་བསམ་པ་ཡོད་པ་ལ་ལྷ་རྩེ་ནས་བཀྲ་ཤིས་ལགས་ཀྱི་ཤིང་རྩི་ལ་གསེར་ཆ་བཞིན་འབུལ་མཁན་ཨེ་བྱུང༌།
གསེར་ཆ་དགོངས་པར་ཡོད་ན་ངེད་ལ་ཡང་ཞོ་གང་དོ་འབུལ་རྒྱུ་ཡོད་

གསུང༌། བློ་ལ་འདོད་ཆ་ཆེ་བ་ཡོད་ཀྱང་སྔར་སྐྱིད་གཤོངས་དར་ཆེན་པས་ཞོ་དོ་ཕུལ། དེ་ཙམ་མ་གཏོགས་གཞན་ཡེ་མ་བྱུང་ཞུས། ཕྱིས་བོ་དོང་དུ་ཕེབས་བྱུང་དུས་བྱ་གཤོངས་སུ་གདན་འདྲེན་ཙམ་ཞུས་པས་མགུལ་གྱི་དར་མདུད་གསེབ་ནས་གསེར་དངོས་གཙང་སྲང་གང་སྤུངས་ནས་ཕུལ།
སྤྱིར་ཡང་སྦྱིན་བདག་ཆེན་པོ་འདིས་ངེད་ལ་ཐུགས་དཀར་བ་རང་མཛད། སྔ་ཕྱིར་ཇ་རྩེ་མོ་རྡུམ་བཞི། རྩེ་ཇ་ཉག་གསུམ་བཞི་བྱས་པའི་ཐུམ་མང་དུ་གནང་གྲྭ་ས་འཛིན་པ་ལ་ཤིན་ཏུ་ཕན་པར་བྱུང༌།
དེ་འཕྲལ་བོ་དོང་ནས་སྤྲུལ་སྐུ་ཚངས་པ་བོས་གསེར་ཤོག་བརྡུང་ཤིང་རྩིའི་གསེར་ཤིན་ཏུ་ཕྱུག་པ་ཕྱོགས་ཀུན་ཏུ་སྙན་པས་ཁྱབ་པ་བྱུང༌། མིང་ཡང་བཀྲ་ཤིས་གསེར་ཁང་ཞེས་སྦྱིན་བདག་གི་མཚན་གྱི་ཟུར་དང་ལྡན་པ་དེ་ཉིད་ཡིན།
ངུར་སྨྲིག་འདུ་བའི་ཀུན་དགའ་ར་བའི་ཁྱམས། །ཛམྦུའི་རྐང་འཐུང་ཉེར་གཅིག་འཆི་མེད་ཀྱི། །ནོར་བུ་སྣ་ཚོགས་བརྩེགས་ལ་ཅོ་འདྲི་བར།
།སྣ་ཚོགས་ཚོན་མདངས་དབང་པོའི་གཞུ་བཞིན་བཀྲ། །ལྷུན་པོའི་བྱང་གི་བ་གམ་ཉི་འོད་ཀྱིས། །གཞུ་བཞིན་རིན་ཆེན་ས་ལེ་སྦྲམ་གྱི་མདངས། །འོད་ཟེར་འབར་བས་མཚན་ཡང་ཉིན་མོ་བཞིན། །ཀུན་གསལ་བཀྲ་ཤིས་ལྷག་བསམ་དགེ་བས་བསྐྲུན།
།སྣ་ཚོགས་ཞེས་པ་ཆུ་ཕོ་རྟའི་ལོ་དབྱར་གྱི་ཆ་ལ་སྤྲུལ་སྐུ་རྡོ་རྗེས་གནས་བཅུ་སི་ཐང་ལུགས་མཁྱེན་བརྩེའི་ཕྱག་སྲོལ་བཞིན་དང༌། ཚེ་དཔག་མེད་རྒྱན་དྲུག་གིས་བསྐོར་བའི་ཞིང་ཁམས་གཉིས།
མཁན་རིན་པོ་ཆེ་བློ་གྲོས་རྣམ་པར་རྒྱལ་བས་གནང་སྦྱིན་སོགས་བདག་རྐྱེན་མཛད་ནས་བཞེངས། སྒོ་མཆོར་ཤིང་རྩི་གསེར་ཤོག་དང་བཅས་པ། ཆོས་གྲྭ་ནང་གི་ཐོག་ཕུབ་སྐྱང་ནུལ་དང་བཅས་པ་གྲུབ།
ཆོས་གྲྭ་ཕྱིར་རྐང་འཐུང་གསར་པའི་སྐྱེད་ཚལ་མེ་ཏོག་སྣ་ཚོགས་བཀྲ་བའི་བཀོད་པ་ཡང་བགྱིས་པ་ལགས། ས་སྐྱོང་ཞེས་

པ་ཤིང་མོ་བྱ་ལོ་ཨྱོན་པའི་ཞིང་ཁམས་སྔོན་གྱི་ལོ་པཎ་གྱིས་བསྐོར་བ་དང༌། མི་ཟད་པ་ཞེས་པ་མེ་ཕོ་ཁྱི་ལོ་གྲུབ་ཐོབ་བརྒྱད་ཅུའི་ཞིང་ཁམས་གསེར་ཤོག་མ་གཉིས་བཞད་ནས་ཁང་པས་སྦྱིན་བདག་བྱས་ནས་བཞེངས།
རི་མོ་མཁན་ཨྱོན་པའི་ཞིང་ཁམས་སྤྲུལ་སྐུ་རྡོ་རྗེའི་མཁྱེན་ལུགས་དང༌། གྲུབ་ཐོབ་བརྒྱད་ཅུའི་ཞིང་ཁམས་སྤྲུལ་སྐུ་བསྟན་རྒྱན་གྱི་སྨན་ལུགས་རི་མོ་ཡིན། ས་སྐྱོང་ཞེས་པ་ཤིང་མོ་བྱ་ལོ་ས་པཎ་གྱི་སྐུ་བརྙན་ཤིན་ཏུ་ལེགས་པ།
འཕྲོག་བྱེད་རལ་པ་ཚར་བཅད་པ་དང༌། ཧོར་རྒྱལ་པོ་གོ་བརྟན་རྗེས་སུ་བཟུང་བ་སོགས་ཀྱི་རྣམ་ཐར་ཞིང་བཀོད་གསེར་ཤོག་དང་བཅས་པ་རོང་འཚོ་ནས་འབྱོར་ལགས་སྐུ་མཆེད་ཀྱི་སྦྱིན་བདག་མཛད་ནས་བཞེངས།
རི་མོ་མཁན་སྤྲུལ་སྐུ་སྒང་བརྒྱུད་པས་སྨན་ལུགས་ཡིན། ཤིང་མོ་བྱ་དེ་ལ་རྗེ་བླ་མ་ཕྱོགས་ལས་རྣམ་པར་རྒྱལ་བའི་ཞིང་ཁམས། དྲུང་ཆེན་བློ་གསལ་དབང་པོས་སྦྱིན་བདག་བྱས་ནས་སྤྲུལ་སྐུ་རྡོ་རྗེས་བཟབས་བྲིས་མཁྱེན་ལུགས་ཤིན་ཏུ་ལེགས་པ་ཡོད།
རྣ་བའི་བདུད་རྩི་སྙིང་ལ་འདྲེན་པ་ཡི། །ལེགས་བཤད་གཏམ་སྙན་མཁས་པའི་མགྲིན་པར་རྒྱུ། །མིག་གི་བདུད་རྩི་ཡིད་ལ་སིམ་བྱེད་པ།
།ངོ་མཚར་རི་མོ་སོར་རྩེའི་རྫུ་འཕྲུལ་ཡིན། །མཉན་ཡོད་བླ་རིམ་འོད་དཔག་མེད་པའི་ཞིང༌། །ཆོས་ཀྱི་སྒྲ་སྒྲོགས་སྦྱིན་བདག་ཞིང་མཆོག་དེར། །པདྨའི་ཟེ་འབྲུར་སྐད་ཅིག་བརྫུས་ཏེ་སྐྱེས། །གནས་བཅུའི་བཀོད་མཛེས་ནོར་འཛིན་མཁའ་ལ་ཤར།
།བཀའ་དྲིན་འཁོར་མེད་དམ་པའི་ཕྱག་པད་ནས། །ལྕགས་ཀྱུས་དྲངས་བཞིན་དད་ལྡན་འགྲོ་བའི་ཚོགས། །ཐུབ་དབང་ཞིང་དེར་ཐོགས་མེད་བགྲོད་པས་བདེ། །ཚེ་དཔག་མེད་མགོན་རྒྱན་དྲུག་མཆོག་གིས་བསྐོར།
།ཚེ་ཡི་དངོས་གྲུབ་སྩལ་ནས་རྒྱན་དྲུག་གཞུང༌། །སོ་སོའི་

དགོངས་དཔྱིད་ལོངས་ནས་བློ་གསལ་བ། །ལེགས་བཤད་ཆོས་ཆར་ཕབ་པ་དེ་ནས་བྱུང༌། །འཇམ་མགོན་བླ་མའི་ཞིང་ཁམས་ངོ་མཚར་རྨད། །བི་ཤྭ་ཀརྨས་གསར་དུ་བསྐྲུན་པ་བཞིན། །བྱིན་རླབས་བདུད་རྩིའི་ཟིལ་དངར་སྙིང་ལ་སྨིན།
།ཅི་བསམས་ལྷུན་གྱིས་གྲུབ་པའི་རྟེན་འབྲེལ་འགྲིག །ལྔ་རིག་པཎ་ཆེན་ཤར་ཕྱོགས་མངོན་དགའི་ཞིང༌། །འཛམ་གླིང་ས་ལ་གསར་དུ་འཕོས་པ་བཞིན། །སྡོམ་རིག་གནད་འགག་ངེས་དོན་སྙིང་པོའི་བཅུད། །འཆད་ཅིང་འདོམས་པའི་རྣམ་དཔྱོད་སྤོབས་པ་ཐོབ།
།པདྨ་ཀ་ར་ཨཽཌྜི་ཡཱའ་ན་ནས། །རྫུ་འཕྲུལ་གར་གྱིས་རོལ་བཞིན་མཁའ་ལས་བྱོན། །ནག་ཕྱོགས་བདུད་དཔུང་བཅོམ་ནས་རྒྱ་མཚོ་ཡི། །སྐ་རགས་ཅན་འདི་དཀར་ཕྱོགས་ལྷ་མིས་བཀང༌།
།འཕགས་པའི་ཡུལ་ནས་གྲུབ་ཆེན་བཅུ་ཕྲག་བརྒྱད། །རང་རང་རྫུ་འཕྲུལ་ངོ་མཚར་སྟོན་བཞིན་དུ། །མཉན་ཡོད་དྲི་ཡི་གཙུག་ལག་ཁང་འདིར་འཕུངས། །བྱིན་རླབས་བསླུ་མེད་འདོད་དགུའི་ཆར་གྱིས་ཟིམ།
།སྦྱིན་པོ་དད་ལྡན་འཚོ་ཞིང་གཞེས་པ་དང༌། །འཇིག་རྟེན་འདི་ནས་མཐོ་རིས་སོན་པ་རྣམས། །སྐྱེ་དང་སྐྱེ་བར་བདེ་བའི་ཡོན་བླངས་ནས། །དག་པའི་ཞིང་དུ་དགའ་ཞིང་རྩེ་བས་རོལ། །ས་སྐྱོང་ཞེས་པ་ཤིང་མོ་བྱ་དཔྱིད་ཀྱི་དུས་འདར་ནས་མི་དབང་ལྷུན་ཆེན་དྲུང་གིས་ཕྱག་རྟགས་ཤིག་ཕེབས་དུས་དེར་ཡང་གསན་ཡོད་དམ་རྗེ་མཁན་དྲུང་སྐུ་ཁམས་ཅུང་ཟད་བསྙེལ་བ་ཞིག་ཡོད་པ་འདྲ་ཟེར་རོ་གསུང་བ་ཞིག་ཕེབས།
ངེད་དེ་གོང་འདར་གྱི་སྒྲུབ་མཆོད་ལ་ཤོག་ཟེར་འགྲོ་རྩིས་སུ་ཡོད། རྗེ་བླ་མ་སྐུ་བསྙེལ་ན་འདིར་བང་ཆེན་ཞིག་མི་ཡོང་བའི་སྒོ་མེད་ཅི་ཡིན་སྙམ་པ་ཤར། དེ་ནས་ཆོས་མཚམས་ཤིག་ཏུ་སླེབ་པས་གསོལ་ཕུ་ནས་འབྱོར་ལགས་ཀྱིས་ཆོས་མཚམས་ལ་ཡོང་དགོས་གསུང་བ་ཕེབས།
ད་ལན་

འདར་ཕྱོགས་ལ་འགྲོ་དགོས་པ་ཡོད་པས་གྲོལ་ཆ་ཞུ་བྱས་ཀྱང་སླར་བསྐྱར་མ་གནང་ནས་ད་ལན་ཨུ་ཚུགས་ཡིན་པས་ཅིས་ཀྱང་ཡོང་དགོས་གསུངས། ཉེར་གཅིག་ལ་གསོལ་ཕུར་ཕྱིན་སླེབ་འཕྲལ་ཞལ་ངོ་རྣམས་ལ་ཚེ་བཀའ་ཞིག་ཕུལ།
དེའི་ནམ་ཕྱེད་ཙམ་ན་བྱ་གཤོངས་ནས་བང་ཆེན་བྱུང༌། རྗེ་མཁན་སྐུ་ཁམས་ཤིན་ཏུ་བསྙེལ་འདར་དུ་སླེབ་པ་ཡོད་ཟེར་ནས་བང་ཆེན་བཏང་ཀྱང་འདིར་མ་འབྱོར་བ་འདྲ་འཕྲལ་དུ་ཡོང་དགོས་ཟེར་ནས་ཐོ་རངས་སྔ་བར་ཡོངས།
གསོལ་ཕུ་ནས་བྱང་སེམས་ཡུམ་དེ་དེ་ལོ་མི་བཞུགས་པའི་སྔ་ལྟས་ཡིན་པ་འདྲ་གཞན་གསོལ་ཕུར་ཐུག་ཕྲད་དང་འཚུབ་དེ་འདྲ་མི་ཡོང་ཡོད། དེ་ནུབ་བྱ་གཤོངས་སུ་བསྡད། ཡར་ལམ་སྦས་སྤྲོ་ལ་བྱས་རྗེ་བཙུན་དྲུང་ཡང་སྐུ་ཁམས་སྐོར་བ་ལ་འབྱོན་གསུང་རྟག་བསྟུན་ཡ་ག་ཆོས་སྡིངས་སུ་བྱོན།
སྔ་འཕར་ཞིག་བཏང་བས་ཆོས་རྗེ་པ་སླེབ་ཡོང་ན་དེ་ཀ་བསྒུགས་པ་ཡིན། ད་ངེད་ལ་ཐོགས་མེད་རྡོ་རྗེ་གུར་ཁང་དུ་ཐོགས་པ་མེད་པར་འགྲོ་གསུང༌།
ཕྱག་གཡོག་པ་དགེ་སློང་བཟོད་རིན་གྱིས་བླ་མ་རིན་པོ་ཆེ་ལ་རྡོ་རྗེ་གུར་ཁང་དེ་བྱང་ཁང་གསར་པས་ཕུལ་བ་ལགས་སམ་ཞུས་པས་ཁང་གསར་བ་ལ་དེ་འདྲ་འབུལ་བའི་སྤོབས་པ་མེད་གསུང༌།
དག་པའི་ཞིང་ཁམས་ཤིག་གི་གཟིགས་སྣང་ཡིན་པ་འདུག །ཟླ་བ་དེའི་ཡར་ངོ་ཚེས་བཅུ་བཞི་བཅོ་ལྔ་སྐོར་ལ་སྐུ་ཤིན་ཏུ་བསྙེལ། བླ་མ་རྣམ་གསུམ་བྱོན་བྱུང་གསུང་བའི་དག་པའི་སྣང་བ་བསམ་གྱིས་མི་ཁྱབ་པ་ཤར།
སྐུ་འཁོར་རྣམས་ཀྱི་ཚེས་བཅོ་ལྔ་ལ་ཕེབས་པར་ཐག་བཅད་འདུག །ད་བར་སྐུ་མ་ཐིམ་པ་དེ་ཁོ་བོ་ཅག་ཐུགས་རྗེའི་ལྕགས་ཀྱུའི་དྲངས་ནས་བཞུགས་པར་འདུག རང་བུ་གཅིག་ལྟར་བརྩེའི་བླ་མ་རྗེ། །ཁོང་དག་ཞིང་གཤེགས་ལ་རིངས་ཆས་ཀྱང༌།
།བདག་

ཐུགས་མཚོར་བཅངས་ནས་གདན་ལ་བཞུགས། །འདི་བསམ་ཞིང་དྲན་པ་མིག་ཆུ་གཡོ། །དེ་ནས་མཇལ་མ་ཐག་ཁྱེད་ཡུན་རིང་བ་དེ་བརྡ་མ་འབྱོར་བ་ཡིན་པ་འདྲ། ད་འདིར་བྱོན་གསུངས་ནས་སྐུ་ཞོགས་གཡས་ཀྱི་གདན་ཞིག་གི་སྟེང་དུ་བཞག་ཕྱག་གཡས་ཁོ་བོའི་ལག་པ་གཡོན་དང་སྦྲེལ་ནས་ད་ཁོ་བོ་ལ་དགྱེས་རྡོར་དབང་གོང་མའི་གསལ་འདེབས་ཤིག་གྱིས་ཤིག་གསུང༌།
ཁྱེད་ངའི་སློབ་མ་ཡང་ཡིན་བླ་མ་ཡང་ཡིན་དད་མོས་ཤིན་ཏུ་ཆེ་བ་ཡོད།
གཞན་བླ་མ་འར་མ་འུར་མ་འདི་རྣམས་ལ་དད་རྒྱུ་རང་མེད་གསུང༌། འོ་ན་མཆོད་བཤོམ་ཞིག་དགོས་སམ་ཞུས་པས་ལོས་དགོས་གསུང༌། དེ་ནས་རིང་ཞིག་གི་བར་དུ་བག་ཕེབས་པའི་གསུང་འཕྲོས་མང་པོ་ཞིག་གིས་གཡེངས།
ས་སྲོས་སོང་ཙ་ན་ད་ང་ལ་དབང་མི་བྱེད་པ་ཡིན་ནམ་གསུང༌། འོ་ན་མཆོད་བཤོམ་ཡང་མ་གྲུབ་ལགས་ཞུས་པས་ད་ལམ་བསྡུས་ཤིག་ལོངས་ལ་དབང་བསྐུར་དེ་གས་ཆོག་གསུང༌། དེ་ནས་གཟིམས་ལམ་དུ་ཕེབས་སྐུ་ཚེགས་མཛད་ངའི་ཆོས་གོས་དང་སྣམ་སྦྱར་ཁུར་ཤོག་གསུང༌།
ཕྱག་གཡོག་རྣམས་ཀྱི་སྐུ་གཟན་སྐུ་ཆོས་སྐུ་རྒྱབ་ལ་ཕུལ། སྣམ་སྦྱར་སྐུ་མདུན་ལ་གཡོགས་འདུག་པས་འདི་གང་ཡིན་གསུང༌། སྣམ་སྦྱར་ཡིན་ཞུས་འདུག་པས་ཁྱེད་ལ་ཉམས་རང་མི་འདུག
།སྣམ་སྦྱར་འདི་སྐད་བྱས་སུ་གྱོན་རྒྱབ་ལ་ཁོབ་གསུང༌། དེ་ནས་ཁོ་བོས་དབང་འབུལ་བའི་ལུགས་བྱས་པས་བཟང་དར་དམར་པོ་ཁ་དོ་འབྲེལ་ཞིག་གནང་འདི་དབང་ཡོན་ནོ་གསུང༌། མཎྜལ་དང་བརྡ་སྦྱོར་མཆོད་གཡོག་པ་དགེ་སློང་བཟོད་རིན་གྱིས་བྱས།
ཁོ་བོས་དབང་གི་འཇུག་པ་སོགས་གང་ཞིབ་འབུལ་བའི་ལུགས་བྱས་པས་དེ་འདྲའི་ཞིབ་ཞིབ་རང་མི་དགོས་གསུང༌། ཁོ་བོས་ཐུགས་ཁྲེལ་གྱི་དོགས་བུམ་དབང་ནས་བརྩམས་གང་ཞིབ་ཕུལ།
མཆོད་གཡོག་པས་ད་དབང་གི་དངོས་

གཞི་ན་སླེབ་འདུག་ཞུས་འདུག་པས། དགོད་བྲོ་འདི་ལ་ཡང་དབང་གི་ཉམས་ཡོད་པའི་ལུགས་བྱེད་ཀྱིན་འདུག་གསུང་བཞད་གད་མཛད། དེ་ནས་དབང་རྫོགས་དུས་མཆོད་གཡོག་པས་དབང་རྫོགས་སོང་ཞུས་འདུག་པས་སོང་སོང་དགོས་པ་འདྲའང་སོང༌།
མི་དགོས་པ་འདྲའང་སོང་གསུང་སྟེ་དབང་གོང་མ་ཙམ་གྱིས་ཆོག་རྒྱུར་འདུག །དེ་ནུབ་སྐུ་ཁམས་ཤིན་ཏུ་བདེ་དད་ལྡན་སློབ་མའི་དབང་གིས་མ་གཏོགས། དེ་ནུབ་དག་པའི་ཞིང་དུ་གཤེགས་པར་བརྩམས་པའི་ཚོད་དུ་འདུག
།སང་ཉིན་རབ་གསལ་དུ་ཉི་མ་ལ་ཕེབས། འཚོ་བྱེད་རྣམས་ནི་ཕྱག་རྩ་ལ་ནི་སྐྱོན་ཡེ་མེད་གསོལ་ཇ་ནག་རྩེ་ནི་བཞེས་གསོལ་བ་གསོལ་ཐུག་སོགས་ནི་དགའ་མོ་འགྲོ། མནལ་དུ་ནི་ཕེབས་སྐུ་མདངས་ནི་དགའ་མོ་ཡོད་ད་ལོ་རང་སྐུ་སྐྱོན་པ་མི་ཡོང་ལས་ཆེ་ཟེར།
བདག་རང་གིས་ཀྱང་དེ་ག་ཞུས་པས་ཁོ་བོ་ད་ལོ་མི་སྡོད་ཚེ་ཡང་རིང་པོ་བྱུང༌། སྐྱིད་པོ་ཡང་བྱས། ཆོས་རྣམ་དག་བྱས་ཟེར་བ་ལ་ནི་དཀའ་སེ་འདུག་བློ་ཚད་པོ་བྱས་མི་ཚད་མ་ཞིག་ཡིན་གསུང༌།
དྲིན་འགྲན་ཟླ་བྲལ་བའི་འཇམ་དབྱངས་རྗེ། །གནས་དུས་གསུམ་གཟིགས་པའི་སྤྱན་དང་ལྡན། །ཐུགས་བསླུ་མེད་མཁྱེན་བརྩེའི་ནུས་པ་ལྡན། །དུས་འདའ་ཀའི་ཞལ་གདམས་ལྷུག་པར་གནང༌།
།སང་ཉིན་ཉེར་ལྔའི་ནམ་ལང་ལ་ཕྱག་འབུལ་ལ་ཕྱིན་པས་ཆོས་རྗེ་པ་ཆོས་འཆག་མི་འགྲོ་ཡམ་གསུངས། བདག་སྐུ་ཁམས་ཀྱི་ཚོད་ཟིན་ཟིན་མི་འགྲོ་ལགས་ཞུས་པས་ཁམས་ཀྱི་ཚོད་དེ་རིང་ཟིན་ཡོང་གསུང༌།
ཁོ་བོ་ཐེ་ཚོམ་དུ་གྱུར་དེ་རིང་སང་སྐུ་གཤེགས་གཤེགས་ནི་མི་འདྲ་སྐུ་ཁམས་ཅུང་བཟང་དུ་འགྲོ་བ་ནི་ཨེ་སྲིད་བསམ་པ་ཙམ་བྱུང༌། དེ་ནས་ད་ཉི་མ་ལ་འགྲོ་གསུང་ཤིན་ཏུ་སྔ་བར་ཉི་མ་ལ་ཕེབས།
རྗེ་བཙུན་དྲུང་ཡང་ཕེབས་ནས་

ཕྱག་འབུལ་འབུལ་བ་འདྲ་འབུལ་གྱིན་འདུག །དགེ་སློང་བཟོད་རིན་གྱིས་རྗེ་བཙུན་དྲུང་ཤར་ལ་ཕེབས་པའི་ཕྱག་འབུལ་ཡིན་པར་འདུག་ཞུས་པས་དེ་ག་མཛོད་རྗེ་བཙུན་དྲུང་ཡང་ཕེབས། ངེད་ཀྱང་ད་ལྟ་འགྲོ་ཡོ་གསུང་རང་ནི་ཞལ་སྐུར་ཡིན་ནམ་སྙམ།
རྗེ་བཙུན་དྲུང་སྤྱན་ཆབ་མང་པོ་སིལ་བླ་མ་རིན་པོ་ཆེ་ཕེབས་པས་བྱུང་དོགས་མེད། བདག་ཅག་ཡུད་ཙམ་ཕྱིན་ནས་ལོག་ཡོང་ཞུས་པས་ད་ཡར་འགྲོ་མར་འགྲོ་ཞབས་བྲེལ་བ་ལས་མེད་མ་འབྱོན་གསུང༌།
བདག་རང་རློན་པོ་ཆུ་ཚན་ལ་ཡོངས་འདིར་ཡང་ཡུད་ཙམ་མཇལ་ཞུ་ཡིན་འདུག་པས། འོ་ན་ཆུ་ཚན་ལ་འབྱོན་ནའང་བྱོན་གསུང་གིན་འདུག །རྗེ་བཙུན་དྲུང་ཐུགས་མ་བདེ་ལོག་གེ་པ་ལ་ཕེབས་སོང༌། དེ་ནས་ངེད་རང་དཔོན་སློབ་བཞུགས་གྲལ་ལ་ཡོད་དུས་ངེད་ལ་སྤྱན་ཆེར་བ་ཞིག་གཟིགས་བླ་ཆེན་གྱི་སྐུ་མདངས་ཀྱི་དགའ་བ་ལ་གསུང།
ཅུང་ཟད་ནས་ཆོས་རྗེ་པས་ལོ་བརྒྱད་ཅུ་ལོན་ཨང་གསུང༌། མ་ལོན་ཞུས་ན་རྟེན་འབྲེལ་ལ་གནོད་དམ་བསམ་ད་ལྟ་ནི་དྲུག་ཅུ་ཙམ་ཀ་ཡིན་ལགས་ཞུས་དབུ་གུག་ཙམ་མཛད་ཀྱིན་འདུག
།ཕྱིས་མི་རྣམས་ཀྱིས་དེ་ཙམ་ལ་དཔགས་ནས་ཁྱོད་ལ་ལུང་བསྟན་བྱུང་བ་ཡིན་པ་འདུག་ཟེར་བ་ནི་སྒྲོག་ཅིང་འདུག
།དེ་ནས་ཉི་མ་དགོངས་ཁྱོག་པ་ལ་རྗེ་དཔོན་བློ་གསལ་བྱུང་ནས་ཚེ་རིང་དྲུང་དཔལ་བྱིན་རླབས་ཤིག་ཞུ་བ་ལ་ཡོང་ཆོག་པ་དགོས་ཟེར་ཞུ་ཡིན་འདུག །འོ་ན་ང་འགྲོ་བ་ལ་མ་ཐོགས་པ་ད་ལྟར་རང་ཤོག་གྱིས་གསུང་གིན་འདུག
།ཚེ་རིང་དྲུང་དཔལ་སླེབ་གསོལ་ཇ་ཞུས་འབུལ་བ་འདྲ་བྱེད་ཀྱིན་འདུག །དྲུང་དཔལ་ཀ་གདོང་ན་ཇ་འཐུང་རིང་ཕྱག་ཅུང་ཟད་འདར་བ་ཙམ་འདུག །ཕྱག་གཡོག་པས་སེར་མ་ཡོད་པ་ནི་མིན་ནམ་ཞུ་དབུ་གུག་མཛད་ཀྱིན་འདུག
།དེ་ནས་དྲུང་དཔལ་ཇ་ཁང་དུ་བཏང་ངེད་རྣམས་ཀྱིས་ཨ་དཀར་དུད་པ་

འདྲ་སྦྱར་སེར་མ་འཕྲལ་ལ་གདང་བྱུང༌། དེ་ནས་གཟིམས་ཆུང་དུ་གཟིམས་མལ་ཕྱག་ཕྱི་བྱས་ངེད་ཀྱི་གཟིམས་ཆུང་དུ་ག་ལམ་བསྡུས་བླངས་གཏོར་བསྔོའི་སྐབས་ན་ཡོད། དགེ་སློང་པས་ལམ་བསྡུས་རབ་གསལ་དུ་གྲུབ་ནས་སྐུ་གཞོག་ལ་སླེབ་པ་ཙམ་འདུག
།དེ་ནས་དགེ་སློང་བཟོད་རིན་ད་འདིར་མགྱོགས་པོ་ཕེབས་ཤིག་ཟེར་དེ་མ་ཁད་ཕྱིན་པས་གཟིམས་མལ་ན་སྐུ་སིར་བསྲང་བཞུགས་འདུག །དགེ་སློང་པས་འདི་སུ་ཡིན་པ་འདུག་ཞུ་མང་ཐོས་ཀླུ་སྒྲུབ་རྒྱ་མཚོ་ཡིན་པ་འདུག་ད་ངེད་ལ་གསལ་འདེབས་འདྲ་གྱིས་ཤིག་གསུང༌།
ཁོ་བོས་མིག་ཆུ་མང་དུ་ཤོར་སྐད་འདར་རེ་བ་ཞིག་ལ་གསལ་འདེབས་འབུལ་ལུགས་བྱས་པས་ཆོས་རྗེ་པ་རྟབ་རྟོབ་མ་བྱེད་པར་ལྷོད་ཀྱིས་གསུང༌།
ཁོ་བོས་བུམ་དབང་གི་འདའ་ཀ་མ་འབུལ་ལུགས་བྱས་པས་དབུ་ཕྲུག་མཛད་དེ་མི་དགོས་གསུང་གི་བརྡ་ཡིན་པ་འདུག །གསང་དབང་གི་འདའ་ཀ་མ་འོད་གསལ་ནས་འཕོ་བ་དང༌། ཤེར་དབང་གི་འདའ་ཀ་མ་ནམ་འཆི་བའི་ཚེ་ན་རྡོ་རྗེ་སེམས་དཔའ་འབྱོན་པར་འགྱུར་བ་དང༌།
བཞི་པའི་འདའ་ཀ་མ་ལམ་ཕྱག་རྒྱ་ཆེན་པོ་ནས་འཕོ་བ་གསུམ་གྱིས་གསལ་འདེབས་ཕུལ་བས་ཤིན་ཏུ་དགྱེས་དབུ་གུག་གུག་པ་མཛད་ཀྱིན་འདུག །དེ་ནས་སྐབས་ཤིག་ངེད་ཐེག་གསུང་གིན་འདུག་བཏེག་པས་མི་ཡོང་བ་འདུག
།འབྱུང་བ་ས་ཐིམ་པའི་རྟགས་ཡིན་པས་ཐུགས་དམ་ལ་འཇོག་པ་ཞུ་ཞུས་པས་རེ་ཞིག་མཉམ་གཞག་ལ་བཞུགས། སླར་ཡང་ཐེག་གསུང་རྗེ་དབོན་བློ་གསལ་གྱིས་སོས་དལ་གྱིས་སྐབས་སུའང་གཞན་འདི་ཚོ་ནི་རྡོ་རྗེ་སྐྱིལ་ཀྲུང་བྱས་ཤི་ཟེར་ཡགས་ཡགས་བྱེད་པ་ཞིག་འདུག
།ཁོ་བོ་ཅག་ནི་ཤཱཀྱ་ཐུབ་པའི་འཆི་ལུགས་ཀྱིས་ཡོང་གསུང་བ་ཞིག་ཡོད་པས་སྐུའི་བཞུགས་སྟབས་འདི་བཅོས་ན་ཟེར་བས་དེ་ག་བཞིན་ཞབས་རྡོ་རྗེ་སྐྱིལ་

ཀྲུང་བཀྲོལ། སེང་གེའི་ཉལ་སྟབས་སུ་བསྒྱུར་བས་ཐུགས་དགྱེས། ད་གསལ་ཐོབ་ཅིག་གསུངས། གོང་མ་གསུམ་གྱི་འདའ་ཀ་མ་སླར་ཡང་གསལ་འདེབས་ཕུལ་བས་ཕལ་པ་ལྟར་ན་དར་སོག་མགུལ་གྱི་མགྲིན་པ་ན་ཏོང་ཏོང་བ་ཙམ་འདུག་ཀྱང་ངེད་ཀྱི་གསལ་འདེབས་ཐུགས་ལ་འབབ་མི་འབབ་ལ་དབུ་གུག་གུག་པ་དང་དབུ་སྒྲིལ་བ་གནང་གིན་འདུག
།དེ་ནས་ཚངས་ཕུག་ཅུང་མཐོ་བ་ཙམ་དང༌། དབུ་ཟིལ་པ་ཁྲོམ་པ་ཙམ་འདུག་པས་འོད་གསལ་མ་བུ་ཞལ་མཇལ་བའི་ཉམས་ལེན་ཕུལ་དུ་ཕྱིན་པས་རྟེན་འདི་ལ་གྲུབ་མཐའ་སྙོགས་པར་གདོན་མི་ཟ།
ངེད་དཔོན་སློབ་ཕན་ཚུན་ཆགས་ན་ཡང༌། །དུས་དེ་ཚེ་ཆགས་སྡང་འཆིང་ཐག་ཆད། །སེམས་བདེ་ཆེན་འོད་གསལ་ངང་ཉིད་ནས། །ལམ་སོ་སོར་གྱེས་ཀྱང་འབྲལ་མ་མྱོང༌།
།དེའི་ཚེ་བདག་ཅག་གཙོ་འཁོར་ཐམས་ཅད་བདེ་བ་ནས་བདེ་བར་འགྲོ་བ་ལ་མཁས་པ་སུ་ཞིག་སྒྱིད་ལུག་བྱེད་ཅེས་དང༌། བྱམས་པས། དེ་ཡིས་ཆོས་ཀུན་སྒྱུ་མ་ལྟ་བུ་དང༌། །སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས།
།འབྱོར་པའི་དུས་དང་རྒུད་པའི་དུས་ནའང་འདི། །ཉོན་མོངས་སྡུག་བསྔལ་དག་གིས་གནོད་པ་མེད། །ཅེས་པ་ལྟར་རྗེ་བླ་མ་ནི་སྐྱེད་མོས་ཚལ་རྙིང་པ་ནས་གསར་པར་འཕོ་བ་ལྟར་ཐུགས་དགྱེས་པ་ཆེན་པོས་ཞིང་མཆོག་དམ་པར་གཤེགས་པ་དང༌།
འཁོར་རྣམས་ཀྱང་ལུས་སེམས་ལ་སྡུག་བསྔལ་གྱི་ཚེར་མ་མེད་པར་སེམས་སྤྲོ་སག་གེ་བ་དང༌། དགའ་སག་གེ་བའི་ངང་ལ་དུས་འདའ་བ་བྱུང༌། སྐྱིད་གཤོངས་དར་ཆེན་པས་རང་རེ་དཔོན་སློབ་ཀུན་འཛོམས་ནས་འཕོ་ཚུལ་རང་དབང་ཐོབ་པ་འདི་ལྟ་བུ་ཡོང་བསམ་པ་མ་བྱུང༌།
སྔར་བས་ཀྱང་དད་པ་ཆེས་ལྷག་པ་ཐོབ། ད་སྡུག་བསྔལ་བྱེད་རྒྱུ་སྤུ་ཙམ་མེད་དོ་ཟེར། བཀའ་དྲིན་མཚུངས་བྲལ་འཇམ་མགོན་བླ་མ་རྗེ།
།འོད་གསལ་ངང་ནས་དཀར་

དམར་སྣང་བའི་ཚེ། །རྡོ་རྗེ་སེམས་དཔའ་བདེ་སྟོང་ཞལ་མཇལ་ཏེ། །ཕྱག་ཆེན་ལམ་ནས་འཕགས་པའི་གྲོང་དུ་འཕོས། །བདག་ཅག་འཁོར་བཅས་སྡུག་བསྔལ་རྒྱུན་ཐག་ཆད། །དགའ་ཞིང་སྤྲོ་བས་གསོལ་བ་འདེབས་ལ་བརྩོན། །ཁྱེད་ཉིད་གར་བཞུགས་རྡོ་རྗེའི་ཕོ་བྲང་དེར།
།ཐོགས་མེད་གཟིགས་པ་སྩོལ་ཞིག་འཇམ་དབྱངས་རྗེ། །ཐུབ་ཆེན་འདའ་ཚུལ་བསྟན་ཚེ་ཉན་ཐོས་འཁོར། །དགྲ་བཅོམ་བྱེ་བ་རང་གིས་མེ་སྦར་ནས། །ལྷག་མེད་མྱ་ངན་འདས་ལ་མཚར་གྱི་ཡོད།
།བདེ་བའི་ངལ་གསོར་འཁོར་བཅས་བཀོད་འདི་མཚར། །དེའི་སང་ཉིན་ནས་ངེད་ཀྱིས་དགྱེས་རྡོར་གྱི་ཆོ་ག་བཙུགས་གདུང་གི་འཁྲིས་སུ་ཉལ་ཀྱང་ཐུགས་དམ་ལ་བཞེངས་པའི་རྟགས་སུ་མངོན་པ་ནི་ཅི་ཡང་མ་བྱུང༌།
གནམ་གང་གི་སྔ་དྲོ་ངེད་གཟིམས་ཆུང་ནང་དུ་བདག་བསྐྱེད་ལ་ཡོད་པའི་སྐབས་དྲི་ཞིམ་པོ་སྔོན་ཚོར་མ་མྱོང་བ་ཞིག་སང་སང་བྱུང༌། རབ་གསལ་ན་སྤོས་གཅེད་པ་ཡིན་ནམ་སྙམ་སྒོ་ཕྱེ་བས་ནི་ཅི་ཡང་མི་སྣང་ཇ་ཁང་དུ་དྲི་ཞིམ་པོ་ཞིག་གཅེད་པ་ཡིན་ནམ་སྙམ་བྱུང༌།
ཉི་ཤར་ལ་རབ་གསལ་དུ་ཕྱི་རོལ་གཏོར་མ་ལ་ཕྱིན་ཚེ་དྲི་བཟང་ནི་སྔར་གྱི་དེ་བཞིན་འདུག །འཕགས་མ་ངག་དབང་དང༌། ཆོས་མཛད་མ་རིན་ཅེན་སོགས་གདུང་མཇལ་ལ་བྱུང་ཚེ་རབ་གསལ་དུ་སླེབ་ཙམ་ནས་འདི་ལྟ་བུའི་དྲི་ཞིམ་པ་ཟེར།
གདུང་གི་གཟིམས་ཆུང་ན་དྲི་ཞིམ་པོ་ཞིག་གཅེད་ཡོད་པ་འདྲ་ཟེར་སྒོ་ཕྱེ་ནས་སྣོམ་གྱིན་འདུག །མི་ཕྱི་ན་ཡོད་པ་རྣམས་ནི་དེའི་ཐོ་རེངས་གླིང་བུ་དང་རྔ་སྒྲ་ལ་སོགས་པའི་སྒྲ་སྙན་པོ་ཡང་ཐོས་མེ་ཏོག་གི་ཆར་ཡང་འབབ་ཀྱིན་འདུག་ཟེར།
རང་གི་མངོན་དུ་གྱུར་པ་ལ་གཉག་ཕུ་ནས་ཕོ་བྲང་རྩེའི་བར་ལ་འཇའ་དཀར་པོ་ཞེང་ཁྲུ་གང་ཙམ་བྱས་པ་ཞིག་ཐ་ལེ་མཐོང༌།
དཔྱིད་ཟླ་

གཉིས་པའི་ཉེར་ལྔ་ལ་ཆོས་དབྱིངས་སུ་ཞུགས་པའི་ཚུལ་བསྟན། དེ་ཡང་དོན་ལ་ཉེར་ལྔ་ནས་གནམ་གང་གི་བར་ཚོགས་ལམ་གསུམ་ནས་སྦྱོར་ལམ་བཞིའི་བར་སྔར་མ་བགྲོད་པའི་ལྷག་རྣམས་བགྲོད། གནམ་གང་གི་ཚེ་རྩ་མདུད་དང་པོ་གྲོལ་གྲུབ་མཐའ་འཁོར་འདས་དབྱེར་མེད་སྙོགས།
ས་དང་པོ་རབ་དགའ་རྙེད་པར་གདོན་མི་ཟ་སྙམ་པའི་ངེས་པ་བརྟན་པོ་ཡོང༌། གཞན་རྣམ་ཤེས་བུ་ག་དགུ་པོ་གང་རུང་ནས་ཐོན་པའི་རྟགས་སྐུ་ལ་དྲི་ང་བ་དང༌།
བྱང་སེམས་དཀར་དམར་བུད་པ་ལ་སོགས་པའི་རྟགས་ཅི་ཡང་མ་བྱུང༌། དབུའི་ཚངས་ཕུག་ཅུང་ཟད་འཕགས་འདུག་ཟེར་བ་འདུག་ཀྱང་ཚངས་ཕུག་འབུར་ཙམ་པ་དེ་ནི་སྔ་མོ་ནས་ཡོད། ཕྱིས་འཕགས་ནས་འབུར་བ་མིན་པར་མངོན།
གནམ་གང་ནས་གདུང་སྒམ་བཅོས་གོས་དར་གྱིས་གྲིལ་མཆོད་པ་འབུལ་བའི་རྟེན་དུ་བཞུགས་སུ་གསོལ། དེ་ནས་ཡ་ག་ཆོས་སྡིངས་སུ་གསོལ་འདེབས་ཀྱི་ཚེ་ཡ་ག་ཆོས་སྡིངས་དཔོན་སློབ་རྣམས་ཀྱིས་འདུ་ཁང་དུ་རྣམ་པར་སྣང་མཛད་ཀྱི་ཆོག་གྲ་བཙུགས།
སྒྱི་ཆུ་བའི་རྡོ་རྗེ་འཛིན་པ་རྣམས་ཀྱིས་བླ་བྲང་དུ་དགྱེས་རྡོར་གྱི་ཆོག་གྲ་བཙུགས། དགོན་གནས་གཞན་རྣམས་སུ་རང་རང་གིས་ཆོག་གྲ་བཙུགས། ཁོ་བོ་ཅག་གི་འདུ་ཁང་དུ་བསྔོ་བ་ལ་ཡུད་ཙམ་མ་གཏོགས་གདུང་གི་སྐུ་མདུན་དུ་དགྱེས་མཛད་ཆོ་ག་ལྷུར་ལེན་བྱས།
གང་སྐུའི་དཀྱིལ་འཁོར་དག་ཞིང་གཤེགས་ན་ཡང༌། །ཐུགས་རྗེའི་ལྕགས་སྒྲོག་འབྲལ་བ་མེད་མཐོང་ནས། །མིག་ལ་མཆི་མ་འཛག་ཀྱང་སེམས་ལ་ནི།
།རབ་དགའི་ཏིང་འཛིན་མི་གཡོ་བརྟན་པར་གྱུར། །ཚུལ་ལྡན་ངུར་སྨྲིག་འདུས་པའི་ཕོ་བྲང་དུ། །ཕྱི་ནང་དཀྱིལ་འཁོར་ཞལ་ཕྱེ་མཆོད་ཅིང་བསྟོད། །ཏིང་འཛིན་སྔགས་རྒྱ་ཆོ་གའི་དབྱངས་སྙན་གྱིས།
།འཇམ་མགོན་བླ་མ་དགྱེས་པའི་མཆོད་སྤྲིན་

བསྟར། །གནས་དེར་གཡས་རུ་བྱང་ནས་ཞལ་ངོ་རྣམས་དང༌། སྦྱིན་བདག་ཁག་ཁག་སོ་སོ་རྣམས་དང༌། རྗེ་དབོན་བློ་གསལ་སོགས་སྐུ་ཉེ་རྣམས་དང༌། དྲག་རིགས་དད་པ་རྣམས་ཀྱིས་བསྙེན་ཅིང་བཀུར་བ་དང༌། ཕྱི་ནང་གསང་བའི་མཆོད་སྤྲིན་རྒྱ་ཆེན་པོས་ལེགས་པར་མཉེས་པར་བྱས་པ་ཡིན་ནོ།
།དེ་ནས་ཁོ་བོས་བྱ་རྒོད་གཤོངས་སུ་སླེབ། དཔྱིད་ཟླ་གསུམ་པ་ཧོར་ཟླ་བཞི་པའི་ས་ག་ཟླ་བའི་དུས་བཟང་པོ་ལ་ཞོགས་ཆོས་དང་སྔ་ཆོས་མ་ཆག་པ་བྱས།
འཇམ་དབྱངས་བླ་མ་མཆོད་པའི་སྤྲིན་ཕུང་འདུས་པའི་ཚོགས་ལ་རྐང་འཐུང་བཏུང་བ་གྱ་ནོམ་པ་དང༌། གསོལ་འདེབས་ཀྱི་ཤིས་བརྗོད་སྨོན་ལམ། གསུང་རབ་ཟབ་མོའི་དོན་ལ་ཚིག་དོན་གྱི་སྒྲོ་འདོགས་གཅོད་པའི་ལུང་དང་རིགས་པའི་འབེལ་བའི་གཏམ་འུར་ཆིལ་ལེ་བ་ཟླ་བ་དེའི་ངོ་གང་ལ་ལེགས་པར་བསྒྲུབས།
དེ་ཡང་འདར་ནས་བྱམས་པ་ལགས་ཀྱིས་མང་ཇ། ནས་འབོ། རགས་རྫོང་ནས་ཆོས་རྗེ་བླ་མ་ཐུགས་རྗེ་རྣམ་རྒྱལ་གྱིས་མང་ཇ།
ཆོས་རྗེ་སྤེ་རིང་པ་དང༌། ཆོས་རྗེ་དབོན་རམས་པ་དཔལ་ལྡན་གཉིས་ཀྱིས་མང་ཇ་རེ་ཡོང་གསུང་ནའང་དེ་སྟེང་མ་སླེབ། ཉེ་མཁར་ནས་མང་ཇ། གཡེ་སྡེ་པ་ནས་མང་ཇ། མུས་ནས་མང་ཇ། ཉང་སྟོད་ཕྱོགས་ནས་རྩེ་ཆེན་སྡེ་པ་དང༌།
གཟིམས་ལགས་ཀྱི་མང་ཇ། སྡེ་པ་སྟག་རྩེ་ནས་མང་ཇ། ཚོང་འདུས་ནས་མང་ཇ། དབང་ལྡན་ནས་དྲུང་ཆེན་དྲུང་གི་མང་ཇ། བླ་བྲང་ནས་མང་ཇ་ཟུང་ནས་འགྱེད་སོགས་ཟུར་ཞུས་མང་ཇ་ཤིན་ཏུ་མང་བ་སོགས་ཆོས་ཐོག་དེ་ལ་དགོང་ཇ་འཆག་མེད།
སྐབས་སུ་ཟུང་འབྲེལ་སོགས་གཙང་ཞིང་གྱ་ནོམ་པའི་བསྙེན་བཀུར་ཐོས་བསམ་གྱི་སྒྲོ་འདོགས་གཅོད་པའི་ལེགས་བཤད་ཀྱི་དགའ་སྟོན། བླ་མ་རབ་ཏུ་དགྱེས་པའི་ཐོས་བསམ་གྱི་མཆོད་པའི་སྤྲིན་ཕུང་སྙན་གྲགས་ཀྱི་

ཆར་རྒྱུན་ཟིམ་པས་འགྲོ་བ་ཚིམ་པར་བྱེད་པའི་ལེགས་བྱས་ཤིན་ཏུ་བསྟར་བ་ཡིན་ནོ། །རྐང་འཐུང་ལོ་བཅུད་ཟིལ་དངར་ན་བུན་གྱིས། །རྣམ་དཔྱོད་ལྷ་ལམ་སྒྲིབ་ཀྱང་དྲི་རོ་ཡིས། །རྣམ་འབྱེད་ལྗགས་ཀྱི་གློག་འཁྱུག་འབྲུག་གི་སྒྲས།
།རྒོལ་ངན་སྙིང་རབ་གས་ཀྱང་ལེགས་བཤད་ཀྱི། །འཆི་མེད་བདུད་རྩི་སྙིང་ལ་ཟེགས་པ་ཡིས། །སྲོག་གི་འཚེ་བ་སླར་ལོག་བག་ཕེབས་ནས། །སྒྲ་དབྱངས་རྒྱུད་མངས་གླུ་ལ་ཡིད་ཆགས་ཏེ།
།སེམས་ཀྱི་རི་བོ་མི་གཡོ་བརྟན་པར་གྱུར། །གོང་གི་སྦྲུལ་ལོ་འདུ་ཁང་གསར་བཅོས་གྲུབ་མ་ཐག་སྣར་ཐང་ནས་མིའི་དབང་པོས་འདུ་ཁང་གསར་བཅོས་ཀྱི་དགའ་སྟོན་ཡིན་ནོ་གསུང་འདུས་པའི་ཚོགས་ལ་མང་ཇ་བཟང་བ།
ཞིབ་ཐལ་ནས་ཁལ་བརྒྱ། སྒེར་ལ་དར་ཡུག་གིས་གཙོ་བྱས་པའི་གནང་སྦྱིན་བདུན་ཚན་དང་བཅས་པ་བཀའ་དྲིན་བསྐྱངས། ཆོས་ལུགས་སྲོལ་འབྱེད་པའི་སྡེ་སྲིད་ཆེས། །འདིར་མཉན་ཡོད་ཆོས་གྲྭ་དར་འདི་ལ། །ཐུགས་དགྱེས་པའི་དགའ་སྟོན་དཔག་མེད་སྩལ།
།རྒྱལ་སྲས་བཅས་ལེགས་སོའི་རྔ་དབྱངས་སྒྲོགས། །ཡང་གདོང་དགའ་ནས་མིའི་དབང་པོ་རྣམ་པར་རྒྱལ་བས་ཀྱང་འདུ་ཁང་གི་དགའ་སྟོན་རྐང་འཐུང་རྩེ་ཇ། གནང་སྐྱེས་གྱ་ནོམ་པ་དང་བཅས་པ་མཛད།
འདུ་ཁང་བཅོས་པའི་ལོ་ལམ་འབྲས་སློབ་བཤད་དང་མཁར་ལས་ལྷན་ཅིག་ཏུ་བཙུགས་པའི་ཚེ་སློབ་བཤད་ཀྱི་མིང་གི་སྙན་གྱི་བུ་ག་ཅུང་ཟད་རྩུབ་པ་དང༌། ངོས་ལ་ཐུགས་དགྱེས་པའི་སྙན་ཚིག་སྤེལ་ལེགས་ཀྱི་འཕྲེང་བ་ན་བཀའ་བསྟན་བཅོས་ཀྱི་མཐོ་བ་མ་གཏོགས་གཞན་ལ་མེད་པའི་གཡེར་ཆོས་ཀྱི་མཐོ་བ་མིན་ཞེས་སོགས་སློབ་བཤད་ལ་ཟུར་ཟ་བའི་ཚིག་རིགས་མང་པོ་གནང་བྱུང་ཀྱང་སྤྱིར་སློབ་བཤད་ཚོགས་བཤད་ཀྱི་ཡིན་མིན་འགྲོ་ལྡོག་ཤེས་པ་ལ་ཐོག་མར་

དེ་སྐབས་སློབ་མ་དང་ཚོགས་པ་གཉིས་ཀྱི་ཁྱད་པར་ཤེས་དགོས། དེ་ནས་དེ་གཉིས་ལ་བཤད་རྒྱུའི་ཆོས་ཀྱི་རྣམ་དབྱེ་ཤེས་དགོས་པ་ལ་བརྗོད་བྱའི་དོན་ལ་རྟོག་དཔྱོད་མ་ཤར་བཞིན་དུ་མིང་ཙམ་གྱི་ཐུགས་འཚང་བ་བདེན་ཡང་ཉན་ཐོས་སེནྟ་པས་ཐེག་པ་ཆེན་པོའི་ཆོས་བཀའ་མ་ཡིན་ཞེས་སྨྲ་བ་ལ་རྒྱལ་ཚབ་བྱམས་པས།
ཐོས་རྗེས་འབྲངས་ཏེ་བློ་ལྡན་ཐོབ་ནས་ནི། །གང་ཞིག་ཐོས་ལ་རབ་ཏུ་བརྙས་བྱེད་ན། །རྣམ་པ་སྣ་ཚོགས་དཔག་ཏུ་མེད་འདུས་ནི།
།རྨོངས་པ་གང་གི་ཕྱིར་ན་ངེས་པར་བྱེད། །ཅེས་ཁྱེད་ཉན་ཐོས་སེནྟ་པས་ཐེག་ཆེན་གྱི་ཆོས་བཀའ་མ་ཡིན་ཞེས་སྐུར་བ་འདེབས་པ་མི་རིགས་ཏེ། དེ་བཀའ་ཡིན་མིན་ཤེས་པ་ལ་ཐེག་ཆེན་ཆོས་ཀྱི་ཚིག་མཐའ་དག་རྣ་བས་ཐོས་ཤིང༌།
དོན་ལ་ཡིན་མིན་གྱི་རྟོག་དཔྱོད་ཤར་བ་ཞིག་དགོས་པ་ལས་ཁྱེད་དེ་ལྟ་བུ་མ་ཡིན་པའི་ཕྱིར་ཞེས་གསུངས་པ་འདི་ཚིག་དངོས་བསྟན་སེནྟ་པ་ལ་འཕངས་ཀྱང་དོན་གྱི་སྙིང་པོ་མཁས་རློམ་གཞན་དག་ལ་ཕོག་སྣང་བའི་ཕྱིར་དང༌།
ས་པཎྜི་ཏས། བསྔོ་བ་དེ་ཡང་མདོར་བསྡུས་ན། །གནས་དང་གནས་མ་ཡིན་པ་གཉིས། །ཞེས་དེ་དག་གི་ལུང་སྦྱོར་དང་བཅས་གསུངས་ཀྱང་བུ་སྟོན་རྗེས་འབྲང་དང་བཅས་པ་སོགས་གནས་དང་གནས་མིན་གྱི་བསྔོ་བའི་དོན་ཐུགས་ལ་མ་ཆགས་ཤིང་མདོ་དེ་དག་ལས།
འདི་གནས་ཀྱི་བསྔོ་བ། འདི་གནས་མིན་གྱི་བསྔོ་བ་ཞེས་པའི་མིང་བྱང་ཞིག་དངོས་སུ་མ་འབྱར་བ་དང༌། རབ་དབྱེ་ལས། དེ་ལྟར་བཤད་པའི་དོན་མ་དགོངས་བཞིན་དུ་ཚིག་དེ་ལ་སྐྲག་ནས།
གནས་དང་གནས་མིན་གྱི་བསྔོ་བ་ཞེས་པ་བཀའ་བསྟན་བཅོས་གང་ནས་ཀྱང་བཤད་པ་མ་མཐོང་ཞེས་སོགས་ཀྱི་མུ་ཅོར་སྨྲ་བ་དང་སྒྲ་ཇི་བཞིན་དུ་མཚུངས་པའི་ཕྱིར་རོ།
།དེ་ལྟ་བུའི་ལན་ཡང་ཐུང་ཙམ་

འབུལ་དགོས་བྱུང་བ་ཡིན་ནོ། །ཆོས་སློབ་ཚོགས་བཤད་པ་གཅེས་པའི་བུ། །རང་ཉམས་ལེན་འཕངས་པར་མཆིས་བཞིན་དུ། །མ་སྨྱོན་མོས་བུ་ངོ་མ་ཤེས་བཞིན། །ཁོང་མཁས་རྣམས་བཞད་གད་ཐག་གེ་བ། །ཡང་རང་ལོ་ང་བཞི་པ་ཤིང་མོ་བྱ་ལོ་རིན་སྤུངས་ནས་དཔོན་ཞང་མ་མཐུན་པར་བསམ་རྩེ་སྐུ་མདུན་གྱི་ཞལ་བདག་གནང་བའི་སྐབས་ཕྱོགས་ཀྱི་དབོན་རིགས་ལ་མཇལ་ཕྲད་ལ་ཕྱིན།
བསམ་རྩེར་སྐུ་མདུན་དང་མཇལ་རིགས་ལུང་དོགས་གཅོད་སོགས་ཤིན་ཏུ་འཕེལ་བར་བྱུང༌།
སྐུ་མདུན་ཞལ་ནས་ཆོས་ཐམས་ཅད་བདེན་པར་མ་གྲུབ་པའི་གནད་ཀྱིས་མཚན་ཉིད་པའི་རིགས་པ་འདི་གང་སྒྲུབ་སྒྲུབ་ཡིན་པ་འདུག་གསུང༌། འཇིག་རྟེན་རྒན་པོའི་གཏམ་ཤིན་ཏུ་ངོ་མཚར།
དེ་ནས་རིན་སྤུངས་ལ་མཇལ་འདོད་ཡོད་པ་ལ་གཞན་རྣམས་ཟེར་དུས་སྐུ་མདུན་ལ་ཞུས་ན་མི་དགྱེས་པ་མཛད་ཟེར། རང་གི་གསང་ན་མི་ལེགས་བསམ་དངོས་བསྟན་ཞུས་པས་ཤིན་ཏུ་ཕེབས་པས་ཐུས། ཡང་པ་རྣམ་ན་སྡེ་པ་རྒྱལ་པོ་བཞུགས་པས་དེར་མཇལ་ཙམ་གནང་ན་ཡང་གོ་ཆོད་གསུང་ཤིན་ཏུ་དགྱེས་པ་མཛད།
གནང་སྦྱིན་ཟུར་གསོས་ལམ་ཆས་གྱ་ནོམ་པ་གནང་ཡར་ལམ་ཡང་འདིར་བྱོན་ཅིག་གསུང༌། བྱ་བཟང་སོགས་ལ་ལམ་བདེ་མི་བདེ་ཇི་ལྟར་ཡོད་ཞུས་པས་དོག་སྟེ་དོག་པོ་ཡོད་ཀྱང་སྐྱོན་ཏེ་མི་སྐྱོན་ཕེབས་ཡིག་བྱས་པས་ཆོག་གསུངས་ནས་ལམ་ཡིག་གནང༌།
ཐལ་ལེ་ཕྱིན་པས་ལམ་བདེ་མོ་བྱུང་རིན་སྦུངས་སུ་མཇལ་ཐུགས་དགྱེས་པར་བྱུང༌། ཕུགས་འདི་ཕྱོགས་ན་གནས་དབེན་པོ་ཡང་ཡོད་མཐུན་རྐྱེན་ཡང་འཛོམ་པོ་ཡོད་ཁོར་རེ་བཞུགས་པ་ཞིག་ཨེ་ཡོང་དེ་བདག་གིས་ལག་ཏུ་མི་ལོངས་ཞུས།
་ཕྱག་གཡོག་རྣམས་ན་རེ་གཞན་དྲག་ཞན་ཀུན་གྱིས་འགྲོ་འཚམ་

བྱེད་པ་ཞིག་འདུག་ཀྱང་ཁྱེད་དཔོན་སློབ་རྣམས་མཇལ་དུ་བྱོན་པ་དགའ་མོ་ཡིན་ཟེར། ཁོང་མཐོན་པོའི་མཐའ་ལྟུང་བསགས་པ་འཛད་ཀྱི་དོན། །གཞན་དྲག་ཞན་ཀུན་རང་མལ་ན་མི་འདུག་པས། །ཁྱེད་ང་རྒྱལ་དང་ཞུམ་པ་འདི་སྤང་ན་ལེགས།
།དུས་འགྱུར་བ་ལ་ནམ་ཡོང་རང་མི་འདུག་གོ །དེ་ནས་ཡར་ལམ་བསམ་རྩེར་ཁྱོགས་ཕྱིན་པས་ཤིན་ཏུ་དགྱེས། སླར་ཡང་གནང་སྦྱིན་ལམ་ཆས་སོགས་གང་ཅི་ནས་བཟབས་པར་མཛད། བྱ་གཤོངས་སུ་སླེབ་ཆོས་འཆད་ཉན་ཤིན་ཏུ་འཕེལ་བ་བྱུང༌།
ཡང་མཇལ་ཕྲད་ཀྱི་རེ་ཤིག་ཤར་ལམ་སྲད་ལ་བྱས་དབང་ལྡན་དུ་ཤོག་གསུང་དྲུང་ཆེན་རིན་རྒྱམ་པས་སྔ་འཕར་ཞིག་བྱུང༌། དེ་ག་གཞིན་རྫིང་ལུང་བར་ཆེན་བླ་བྲང་སོགས་སུ་སྦྱིན་བདག་རྣམས་ཀྱི་བཟའ་བཅའི་ཆོ་ག་སྐང་འཐུང་གི་ངལ་གསོ་འབུལ་སྐྱེས་སོགས་བཟབས་པར་བྱས།
དེ་ནས་ཡོམ་ལག་གི་མདུན་ཐང་ཀ་དེར་སྔར་ཁོང་རྣམས་དང་ཞལ་འདྲིས་མེད་ཀྱང་ཁྲོ་ཕུ་བའི་ཞལ་ངོར་འདུག་པས་བྱ་གཤོངས་ཞེན་གྱིས་གསོལ་ཇ་ཤིན་ཏུ་བཟད་བ།
རོགས་རྣམས་ལ་སྐོམ་གྱི་ངལ་གསོ་སོགས་ཤིན་ཏུ་སྨར་བ་བྱུང༌། དེ་ནས་དེའི་ལ་བུད་མཚམས་སྲད་ཀྱི་མདའ་དེར་ཞག་གཅིག་བསྡད། སྲད་རྫོང་དཔོན་གྱིས་གསོལ་འདེགས་སོགས་བཟབས་པར་བྱས།
སྲད་ཕུ་དོ་དཔེར་ཞག་གཅིག་བསྡད་ཁོང་སྔར་སྲད་ཀྱི་བདག་པོ་ལྟ་བུ་ཡང་བྱས་ཟེར་བའི་གྲོང་པ་ཤིན་ཏུ་བཟང་བ་ཞིག་འདུག་པ་དེས་ཆོས་ཞུས་སྣ་ལེན་སོགས་ཡང་དག་བྱས། དེ་ནས་སྲད་ཀྱི་ཐང་ཀ་བྱང་ཐང་འདྲ་བ་འདུག་པ་དེ་དང་ལ་ཞིག་འདུག་པ་དེ་བརྒལ་ནས་དབང་ལྡན་དུ་སླེབ།
སྲད་ལུང་པ་དོག་ཀྱང་དཀྱུས་ཐག་རིང༌། །ས་རྒྱུས་མེད་ཀྱི་མགྲོན་ལ་ངོ་ཤེས་བྱས། །ཐང་ཡངས་ཀྱང་རི་བོང་འགྲོས་ཀྱིས་སླེབ།
།གནས་དབང་

ལྡན་ཆོས་འཁོར་རྩེ་མོར་སོན། །དེ་ནས་དྲུང་ཆེན་དྲུང་དང་སྡེ་སྲིད་སྐུ་མཆེད་སོགས་ཤིན་ཏུ་དགྱེས་ཤིང་ཞག་བཅུ་སྐོར་བསྡད། དྲུང་ཆེན་དྲུང་གིས་བར་ཚོ་ཤག་ན་རབ་གསལ་གསར་པ་ཀ་གཉིས་མ། ཕུག་ན་གཟིམས་ཆུང་ཀུན་སྤྱོད་དང་བཅས་པ་འདུག་པས་འདི་ཁྱེད་ལ་ཆེད་གཏད་བཅོས་པ་ཡིན་བཞུགས་བརྟན་པ་དང༌།
ཕེབས་བཞུད་ཀྱི་འབྱོན་ལམ་འདི་རང་ལ་མཛད་དགོས་གསུང༌། ཚེ་འཁྲིད། སྒྲོལ་དཀར་འཁྲིད། རྣམ་སྲས་གཏོར་འཛུགས།
བསྐང་གསོ་སོགས་དང་གཞན་ཡང་དབང་རྗེས་གནང་ཤིན་ཏུ་མང་བ་ཞོགས་ཇ་གསུམ་སྦྲེལ། སྲོད་ཇ་གཟིམས་ཆུང་ཟུར་པ་ཞིག་ཏུ་མེ་སྐོར་དང་ཇ་གསུམ་སྒྲེལ་སོགས་ཤིན་ཏུ་སྐྱིད་སྐྱིད་རང་མཛད། བཟའ་བཏུང་གི་ཆོ་ག་ཤིན་ཏུ་བསྟར་བ་དང༌།
ཆོས་འཆད། མགུར་མ་སོགས་སྤྲོ་སེག་གེ་བ་མཛད་པ་ཞིག་འདུག །སྡེ་སྲིད་སྐུ་མཆེད་ཀྱང་རེས་འགའ་བར་ཚོ་ཤག་ཏུ་ཕེབས། རེས་འགའ་ང་ཅག་རྩེར་འབོད་པ་གནང་ཆོས་དང་ཟང་ཟིང་གི་རྣམ་གཞག་འཇིག་རྟེན་གཞན་སྣང་གི་བློའི་ར་བ་ལས་འདས་པ་བསམ་གྱིས་མི་ཁྱབ་པའི་ལེགས་ཚོགས་ཤིན་ཏུ་ཆེ་བ་བྱུང༌།
ཡུལ་དབང་ལྡན་གྱི་རིན་ཅེན་རྒྱ་མཚོ་དེ། །དཔལ་འབྱོར་པ་རྣམ་ཐོས་ཀྱི་བུ་དང་འགྲན། །ཆོས་དད་འདུན་མི་ཕྱེད་ལྷག་བསམ་བརྟན།
།སེམས་དགའ་སྤྲོའི་ངང་དུ་ཉིན་མཚན་འདའ། །དེ་ནས་སྐྱིད་མཁར་དགོན་པ་རྫོང་ཐུག་དྲུང་ཆེན་གྱིས་ཀྱང་སྐྱེལ་མ་ལ་བྱོན། དེ་འཚམས་རིམ་པས་རྩེ་ཆེན་དུ་སླེབ་སྡེ་པ་འཚོ་ལགས་ཐུགས་དགྱེས་པ་ཆེན་པོ་དང་བཅས་དེང་འབུམ་ཆེན་བསྟན་པ་གཉིས་ལ་ཁྱེད་རང་དཔོན་སློབ་གཉིས་ངའི་གཟིམས་ཆུང་དུ་ཤོག
།ཕྱག་ཕྱི་འདི་ཚོ་བྱང་པ་ཡིན་པས་བརྐུན་མ་བརྐུས་ཡོང་གསུང་བཞད་གད་མཛད།
གཟིམས་ཆུང་གི་ལམ་ཐམས་ཅད་མར་ཚུགས་ཀྱི་

སྟེང་ལ་འགྲོ་དགོས་པའི་རབ་གསལ་ཞིག་འདུག་སླེབ་ཙ་ན་གསོལ་ཇ་བརྒྱུགས་བྱུང་བས་མདོག་རྒྱ་མདོག་བལྟས་པ་ཙམ་གྱི་ཡིད་ཚིམ་པ་ཞིག་འདུག །འབུམ་ཆེན་ཐུགས་རབ་ཏུ་དགྱེས་ཇ་ལ་ཟུར་མིག་ལོག་གེ་གཟིགས་ཇའི་མདོག་ལས་གཟིགས་འདི་ལྟ་བུའི་ཇ་བྱང་ཕྱོགས་ལ་མི་ཡོང་ལགས་ཧུབ་གཅིག་བཞེས་གཡའ།
འདི་ལ་དྲོ་བ་འདི་ཡིན་ཞིག་ནི་མི་འདུག་ཟེར་ངེད་རྣམས་བཞད་གད་ཐག་གེ་བྱུང༌། དེ་ནས་འཚོ་ལགས་ཀྱིས་ཁྱེད་བྱ་རྒོད་གཤོངས་པ་ལ་སློབ་གཉེར་སྨར་བ་མ་གཏོགས་ལོངས་སྤྱོད་ཆེ་བསམ་པ་སུ་ལ་ཡང་མེད།
དེང་སང་གི་སྡེ་དཔོན་སྐྱ་སོགས་ལ་འབུལ་འབུལ་ཆེན་པོ་འབྱོར་ཡང་མི་འབྱོར་བྱེད་ཡང་མི་བྱེད་ངོ་ཚ་མེད་འདི་ཚོས་ཕུལ་བའི་ལན་རེ་ཡང་བྱས་མི་ཡོང་གསུང༌།
བླ་མ་རིན་པོ་ཆེའོ་བརྒྱལ་ན་ཕོངས་འདི་ཚོ་ཕུལ་ཅིག་གསུང༌། ངེད་རང་གིས་ཇ་ཁུག་ཚོ་ཇ་རྩེ་མོས་བཀང་དར་རས་སོགས་ཕུང་པོར་སྤུངས་ནས་གནང༌། གཞན་བཞིན་ཟལ་ཟལ་བྱས་འབུལ་མི་དགོས་གསུངས།
ཡུལ་རྩེ་ཆེན་ཆོས་བློན་འཚོ་ལགས་དེ། །སྤྱིར་ལུགས་གཉིས་ཀྱི་སྲོལ་ལ་རྣམ་དཔྱོད་བཀྲ། །སྒོས་ཆོས་བྱེད་ཀྱི་མི་ལ་ལྷག་པར་དད། །བདག་འཁོས་ཆུང་ལ་ཅི་འདོད་སྒྲུབ་པ་བཞིན་ལགས།
།དེ་ནས་རྩེ་ཆེན་དཔོན་བློན་ལྷག་པར་གཟིམས་ལགས་སྐུ་མཆེད་ཁུ་དབོན་སོགས་ཀྱིས་དད་འདུན་མཐུན་སྦྱོར་ཕུན་སུམ་ཚོགས་པ་དའི་བར་དུ་རྒྱུན་བསྲིངས་ནས་མཛད་པ་ཞིག་ཡིན། ཐུགས་སྙིང་ནས་དད་པའི་རྩེ་ཆེན་ནས།
།དུས་རྒྱུན་གྱི་ཞིབ་ཐལ་བརྒྱ་ཕྲག་གཉིས། །སྐྱེས་དམ་པ་ཚོང་འདུས་གྲ་ལྔ་ནས། །དུས་རྒྱུན་གྱི་ཞིབ་ཐལ་བརྒྱ་ཕྲག་བཞི། །གནས་དབང་ལྡན་དང་སྣར་ཐང་སྡེ་སྲིད་སོགས། །དུས་རྒྱུན་དང་རེས་འཇོག་གི་ཞིབ་ཐལ་སོགས།
།དུས་

སྙིགས་དུས་ཀྱི་གྲྭ་ས་འཛིན་པ་ལ། །ལྷ་གཞན་འཕྲུལ་དབང་བྱེད་ཀྱི་ཆོ་ག་བསྟར། །དེ་ནས་རིམ་པར་བྱ་གཤོངས་སུ་སླེབ། སྦྲུལ་ལོ་འདུ་ཁང་གསར་བཞེངས་ཀྱི་རབ་གནས་ལ་རྗེ་མཁན་རིན་པོ་ཆེ་སྦྱན་དྲངས། ཡར་ལམ་རང་གིས་ཀྱང་ཕྱག་ཕྱི་བྱས་འདར་དུ་ཡོང་འདར་ནས་ས་སྐྱོང་མི་དབང་ཨ་རིན་དཔལ་བཟང་གིས་བྱ་རྒོད་གཤོངས་སུ་ནི་འཆད་ཉན་སྨར་ལ་འདུ་ཁང་སོགས་ཐེས་ཆེ་བ་ཞིག་བྱུང་འདུག
།ད་སྒོས་ཚར་ཆེན་ཆོས་ཀྱི་རྒྱལ་པོའི་ཆོས་རྒྱུན་སྐྱོང་བ་ལ་ཁྱེད་མི་དགོས་ཁ་མེད་དུ་འདུག་པས་ཁྱེད་ཕེབས་པ་ཞིག་བྱུང་ན་ལོ་བཅུ་ཡིན་ནའང་བསྒུག་ནུས་པ་དེ་ཡིན།
ད་འདིར་ཡང་ཅུང་ཟད་འཕྱུག་པ་འདུག་པས་གྲང་ཆེན་དུ་ཕེབས་དགོས་རབ་རྒྱུན་བཞུགས་ཐ་ནའང་ཉིས་འཛིན་ཙམ་གནང་དགོས་གསུང་ནན་ཆགས་མཛད།
བདག་གིས་རབ་ལ་རྗེ་ཚར་ཆེན་གྱིས་ཐུགས་ཤིན་ཏུ་དགྱེས་པ་མཛད་ཀྱང་གསུང་ངག་ལམ་འབྲས། སྤྲོས་མེད། གསེར་ཆོས་བཅུ་གསུམ། མགོན་པོ་ཕྱི་ནང་གི་འཁྲིད།
རྗེས་གནང་ཕྲན་བུ་ཙམ་མ་གཏོགས་གསུང་ཆོས་ཐོབ་རྒྱ་མེད། རྗེ་བླ་མ་དེའི་བསྟན་པ་ཟིན་ཐུབ་པ་ཞིག་མི་ཡོང་ལགས་ཞུས་པས། གསུང་ཆོས་དེ་རྣམས་ཀྱིས་ཅིས་ཀྱང་ཆོག་པ་འདུག །རྗེ་བླ་མའི་ཆོས་ལུགས་ཀྱི་བསྟན་པ་ཁྱེད་ཀྱི་མི་འཛིན་ན་སུ་ཡིས་འཛིན་གསུང་བཀའ་ནན་བརྗི་བ་རང་ཕེབས་ཀྱིན་འདུག
།རྗེ་མཁན་རིན་པོ་ཆེའི་གསུང་ནས་ཀྱང་འདར་ནས་ཞལ་ངོ་འདི་ཚོ་དང་ཐོག་ནས་ཁྱེད་རང་ལ་ཐུགས་དཀར་བའི་སྟེང་དུ་ཞབས་དྲུང་རིན་ཅེན་དཔལ་བཟང་འདི་ཤིན་ཏུ་ཐུགས་ཞེན་ཆེ་བ་འདུག་པས་ཕུགས་མ་འདི་ཁས་ལེན་དགོས།
འོན་ཀྱང་ཞབས་དྲུང་འདི་སྐུ་ཁམས་བཟང་པོ་རང་མི་འདུག་པས་འདིའི་སྐུ་ཁམས་ཀྱི་ཤན་ཕྱེད་པ་ཞིག་བྱེད་དགོས་དེ་མ་ཕྱེ་ན་འཕྲོད་མི་འཕྲོད་ཀྱི་ཐུགས་

ཕྲད་ལེགས་ཉེས་ཡོང་གསུངས། འདར་རྣམ་རྒྱལ་སྟག་རྩེའི་མི་དབང་མཆོག །དཔོན་ཁུ་དབོན་ཡུམ་སྲས་འཁོར་དང་བཅས། །ཆོས་ལུགས་གཉིས་ལ་དད་པ་རབ་ཏུ་བརྟན། །བཀའ་མི་འགྱུར་བརྟན་པས་བཟློག་མ་ནུས། །དེ་ནས་ཞབས་དྲུང་སྐུ་ཁམས་ཅུང་བསྙེལ་ཟེར་བྱ་གཤོངས་སུ་ཕྱག་རྟགས་བྱུང་འདར་རྣམ་རྒྱལ་སྟག་རྩེའི་རྩེར་སླེབ།
ཞབས་དྲུང་ལ་ཚེ་བཀའ་སྒྲོལ་དཀར་སོགས་རྣམ་གྲངས་མང་དུ་ཕུལ། ཞབས་དྲུང་ཆོས་ལྷུན་དྲུང་གིས་རྗེ་ཚར་ཆེན་ལ་གསོལ་བ་འདེབས་པའི་བླ་མ་མཆོད་ཆོག་སྦྲོས་མེད་ལ་བརྟེན་པ་ཞིག་དགོས་གསུང༌།
སྤྲོས་མེད་བླ་མ་མཆོད་ཆོག་དེ་ཡང་དེ་དུས་བརྩམས་ནས་ཕུལ། དྲུང་འཚོ་རྩ་བརྒྱད་པའི་དྲུང་གིས་སྨན་དཔྱད་བཅོས་ལེགས་ཕུལ་སྐུ་ཁམས་སྐྱོན་མེད་ཡོང་གསུངས།
ཕུའི་ཆབ་ལ་ཡང་མཆོད་ཡོན་ལྷན་དུ་བྱོན་ཆབ་མཛད་པའི་ནུབ་ནས་ཞལ་རས་ཀྱི་གདོང་ཅུང་ཟད་སྐྲང་སྙམ་པ་འདུག་ཆབ་མི་འཕྲོད་པ་མིན་ནམ་བྱས་པས་དྲུང་འཚོ་བའི་དྲུང་འདིས་བཟོད་གསུང་དེའི་འཕྲོ་ལ་སྐུ་ཁམས་དགའ་མོ་བྱུང༌།
མཁར་འདར་སྟོད་རྣམ་རྒྱལ་སྟག་རྩེ་ན། །དཔོན་དཔའ་བརྡར་མཛངས་འཛོམ་མང་ན་ཡང༌། །ལུགས་གཉིས་མཁྱེན་དཔྱོད་ལྡན་མགུ་བྱེད་པ། །དཔོན་རིན་ཆེན་དཔལ་བཟང་ས་འདིའི་རྒྱན།
།དེ་ནས་ཁོ་བོས་བྱ་གཤོངས་སུ་ཆོས་འཆད་ལ་ཕྱིན། རྟ་ལོ་དེའི་མཇུག་ཟླ་བ་བཅུ་གཅིག་པ་ལ་ཞབས་དྲུང་རིན་ཆེན་དཔལ་བཟང་སྐུ་ཚེས་མ་ཟིན་ཟེར་ངེད་ཀྱིས་ཀྱང་སྐུ་ཚིགས་གཅིག་གི་བར་འདར་དུ་ཡོང༌།
བྱ་གཤོངས་དགུན་ཆོས་དང་ཐུག་ནས་གཞན་སྡོད་སྐབས་ནི་མ་བྱུང༌། གཞན་མཆོར་ཆས་ཀྱི་དྲག་མདོག་མི་ཆེ་ཡང༌། །ལུགས་བཀུར་སྐྱོང་ལ་དམ་པའི་སྤྱོད་པ་མཛེས། །ཁོང་དཔྱོད་ལྡན་གྱི་དགྲ་གཉེན་ཀུན་གྱིས་སྨོན།
།དུས་འགྱུར་བ་ལ་མིག་ཆུའི་

ཆར་པ་འབེབས། །ཞབས་དྲུང་ཆོས་དབང་རིན་ཆེན་དེ་ཡང་སྐུ་བཙུན་ཞིང་ལུགས་གཉིས་ལ་མཁྱེན་རབ་ཀྱི་སྤྱན་ཕྱེ་བ་ཞིག་ཡོད་པ་དེས་ཀྱང་གྲྭ་ཚང་གི་འཛིན་སྐྱོང་ལུགས་གཉིས་ཐད་ནས་ཕུན་སུམ་ཚོགས་པ་མཛད། རྗེ་ཚར་ཆེན་གྱི་བུ་ཆེན་རྗེ་མཁྱེན་བརྩེ།
རྗེ་རབ་བརྟན་པ་སོགས་ལ་ཡང་གུས་ཞབས་ཤིན་ཏུ་ཆེ། ཁོ་བོ་ཅག་ལ་ཡང་ཐུགས་བསམ་ཤིན་ཏུ་དཀར་ཚེ་བཀའ་ལམ་དབང་སོགས་མང་དུ་ཞུས། ལོ་སྟར་གྱི་ལམ་དབང་མ་ཆག་པ་ཞིག་ཞུ་ཡོ་གསུང༌།
གྲང་མོ་ཆེའི་འདུ་ཁང་གསར་བཞེངས་ཚར་བའི་ལོ་བདག་གཉིས་ཅར་གྱིས་གཟིགས་རྟོག་ལ་བྱོན། ཁོ་བོས་སྔོན་ལ་སྐོར་བ་བྱས་པས་འདུ་ཁང་གྱང་འཁྲིས་ན་ཆོས་རྔ་ཆེན་པོ་ཞིག་འདུག་པ་དེའི་རྔ་ལྡེ་ཁོ་བོའི་མདུན་དུ་ཀྲོག་ཟེར་ཚར་བྱུང་ཁོ་བོས་ཀྱང་རྔ་འདི་བརྡུངས་ཟེར་བའི་བརྡ་ཡིན་པ་འདུག་བྱས་རྔ་འུར་དེ་བ་ཞིག་བརྡུངས།
ཕྱིས་བསམས་པས་རྗེ་མཁན་གྱིས་ཀྱང་ངམ་རིང་ཆོས་སྡེར་གྲྭ་སྐོར་ལ་བྱོན་པའི་ལོ་ཆོས་གླིང་འདུ་ཁང་དུ་གཟིམས།
ཆོས་གླིང་གི་རྔ་རིལ་དེ་བརྡུངས་པའི་མཚན་ལམ་བྱུང་བ་ཕྱིས་ཆོས་གླིང་དཔོན་སློབ་མཛད་དགོས་པའི་སྔ་ལྟས་སུ་བྱུང་བ་དེ་དྲན། ཁོ་བོ་ཅག་ལ་ཡང་དེ་འདྲའི་སྔ་ལྟས་ཤིག་ཡིན་སྲིད་ནའང་བྱ་གཤོངས་གདན་ས་འདི་འཇོག་ཐུབ་ན་གཞན་དགོན་པའི་འཛིན་བདག་བློ་ཐག་ཆོད་བསམ་པ་བྱུང༌།
ཕྱིས་གདུང་བཞུགས་པའི་ལྷ་ཁང་གསར་པ་ཚར་བའི་ཚེའང་མཇལ་དུ་ཕྱིན་པས་རྔ་རིལ་གསར་པ་ཞིག་འདུག་པ་དེའི་རྔ་ལྡེ་མདུན་དུ་འཚར་བྱུང་ནའང་སྔར་གྱི་རྟོག་པ་སྔོན་སོང་དེས་རྔ་མ་བརྡུངས་ཀྱང་ཕྱིས་གྲྭ་ཚང་གི་འཛིན་བདག་དགོས་པའི་རྟེན་འབྲེལ་དུ་འདུག
།བློ་སྦུབ་འཁུམས་ཀྱི་ཞེན་པ་ལྟས་པས་ན།
།གནས་གསར་པ་ལ་ཨ་གསར་མི་ཆེ་ཡང༌། །རྗེ་བླ་མ་དང་མཁའ་འགྲོ་ཆོས་སྐྱོང་གིས། །རྒྱུད་

ཡང་ཡང་བསྐུལ་ནས་དབང་མི་འདུག །དེ་ནས་འདར་རྩེའི་མི་དབང་ཆོས་སྐྱོང་ལྷུན་གྲུབ་ཁུ་དབོན་ཡུམ་སྲས་དང་ཆོས་འཁོར་ཡང་རྩེའི་ཆེ་བགྲེས་རྣམས་ཀྱིས་མི་སྣ་བསྐུལ་ལྕགས་ཡང་ཡང་བྱུང༌། ཁྱད་པར་བཀའ་དྲིན་མཚུངས་བྲལ་འཇམ་མགོན་བླ་མའི་ཞལ་གདམས་དེ་ཡང་དྲན།
ལུག་གི་ལོ་སྟོན་ཀ་འདར་དུ་ཡོང་དགོས་ཤར་ཞལ་ངོ་རྣམས་བཀའ་བགྲོས་ནས་རྗེ་ཚར་ཆེན་གྱིས་ཀྱང་ཐོག་མར་ཕུ་ཐུབ་བསྟན་དགེ་འཕེལ་གྱི་ཞལ་བདག་གནང་འདུག་པས་དེ་ཀ་རྟེན་འབྲེལ་ལེགས་གསུངས་ནས་ཐོག་མར་ཕུ་ལ་ཕྱིན།
ཕུའི་གྲྭ་པ་རྣམས་ཀྱིས་སེར་སྦྲེང་བྱས་ཡུལ་འགྲོས་སོགས་ཀྱང་ཤིན་ཏུ་ལེགས་པ་བྱུང༌། ཕྱག་འབུལ་རྩིས་ལེན་སོགས་ལེགས་ཆེ་བའི་རྟེན་འབྲེལ་འགྲིག
།དྲིན་འགྲན་བྲལ་ཚར་ཆེན་ཆོས་རྗེ་དེས། །གཏམ་སྔོན་མེད་ཆོས་འཁོར་བསྐོར་བའི་གནས། །གླིང་ཐུབ་བསྟན་དགེ་འཕེལ་ཆོས་ཀྱི་ཁྲིར། །ཆོས་ངོ་མཚར་རྒྱུན་གྱི་བསྟན་པ་དར། །དེ་ནས་ངེད་ཀྱིས་ཚ་ལུང་སྐྱིད་མོ་གཤོངས་སུ་སླེབ།
སང་ཉིན་གཟའ་སྐར་འཛོམ་པས་ཆོས་འཁོར་ཡང་རྩེའི་ཕྱག་འབུལ་ལེན་པ་ལ་འབྱོན་དགོས་གསུང༌། ནང་པར་སྔ་བའི་ཆ་ལ་མི་དབང་བསོད་ནམས་ལྷུན་ཆེན་དང༌། དགྲ་འདུལ་དོན་གྲུབ་སྐུ་མཆེད་ཀྱིས་གཙོས་པའི་ཆིབས་རགས་རྣམས་ཀྱི་སེར་སྦྲེང༌།
དར་གདུགས་སྒྲ་རོལ་ཆ་དང་བཅས་ཕྱིན་པས་བྱ་རོག་ཤིན་ཏུ་མང་བ་བརྒྱ་ཕྲག་ཙམ་འཕུར་ཞིང་ལྡིང་བས་སྐྱིད་གཤོངས་ནས་དགོན་པའི་བར་ལ་ཐིབས་ཐིབས་བྱུང་བས་ཆོས་སྐྱོང་སྲུང་མ་རྣམས་ཀྱིས་བསུ་བ་ཡིན་པར་འདུག་ཟེར་བ་ཡང་བྱུང༌།
མེ་ཏོག་གི་ཆར་ཡང་ཤིན་ཏུ་མང་བ་བབས་ཟེར། དེའི་ཉིན་ཕྱག་འབུལ་གྱི་དགའ་སྟོན་ལེགས་ཚོགས་ཤིན་ཏུ་ཆེ་བ་བྱུང༌།
རྗེ་བླ་མའི་འཇིགས་མེད་སེང་གེའི་

ཁྲིར། །ཁོང་ཆོས་སྐྱོང་སྲུང་མས་མདུན་ནས་བསུས། །གཞན་དད་ལྡན་འཕན་གདུགས་རོལ་མོས་བསྟར། །ཆོས་སློབ་བཤད་བསྟན་པ་དེ་ནས་དར། །ཁོང་ལྷག་བསམ་གྱི་ཟླ་ཚེས་སྙིང་ལ་འཁྲུངས། །ཐུགས་རབ་དགྱེས་བདུད་རྩིའི་ཐིགས་པ་འཛག
།ལམ་ཟབ་མོའི་འོད་དཀར་ཕྱོགས་བརྒྱར་འཕྲོ། །གཞན་ཕས་རྒོལ་གྱི་མུན་བཏུབ་ས་མཐར་བྲོས། །དེ་ནས་ལུག །སྤྲེལ། བྱ་ཁྱིའི་བར་དགོས་གལ་ཆེ་བའི་སྐབས་རེ་ཙམ་མ་གཏོགས་བྱ་གཤོངས་སུ་འཆད་ཉན་འཆག་མེད་བྱས།
སྤྲེ་ལོ་དཔྱིད་ངེད་རང་གི་ཚ་བོ་སྙིང་ལ་གཅེས་པ་ཞིག་ཡོད་པ་དེ་དེ་སྔ་ཡན་རང་གི་རྩར་ཡོད་ཙ་ན་ཀུ་རེ་དང་བཞད་གད་བྱེད་ཀྱིན་དགའ་སག་གེ་ཡོང་བ་ཞིག་ཡོད་ཀྱང༌། ནང་ཞིག་ཞོགས་ཆོས་སྟེང་ནས་བླ་བྲང་དུ་སླེབ་ཙམ་ན་ངེད་ཀྱི་གཞོགས་སུ་གླེང་མོ་ཡང་མི་ཟེར་བར་ངོ་མནན་ནས་བསྡད་འདུག
།སེམས་ལ་མི་འདོད་པ་ཞིག་བྱུང་འདུག་བསམ་པ་མ་གཏོགས་རང་དཔེ་ལྟ་ལ་ཡེངས་ནས་ཅི་ཡིན་ཟེར་བ་ཡང་མ་བྱུང༌།
སྔ་ཆོས་གྲོལ་ནས་ངེད་ཀྱི་འཁྲིས་སུ་བྱུང་སྔར་གྱི་ནད་ཐུ་མོ་དེ་ལངས་ནས་ཤིན་ཏུ་ན་བ་ཞིག་འདུག་ཟེར་བས་སེམས་ཤིན་ཏུ་འཚབ་དྲུང་འཚོ་ལེགས་གྲུབ་པ་པོས་སྨན་བཅོས་འདྲ་བྱས། རང་གིས་ཚེ་དབང༌།
ཚོགས་སུ་མང་ཇ་སོགས་རིམ་གྲོ་ཅི་ལྕོགས་བྱས་ཀྱང་སྐྱེད་མི་འདུག་སྔར་ཡིན་ན་ཚེ་དབང་ལ་སྐྱེད་ཐོན་ཙམ་ཡོད་ཀྱང་ད་ལན་སྐྱེད་ཡེ་མི་འདུག་བུ་ཚ་འདི་འཚོ་ཐུབ་པ་ཞིག་མི་ཡོང་བ་འདྲ་བྱས་པས། དྲུང་འཚོ་བ་ཁྱེད་རང་སེམས་ཆུང་བས་ཡིན་འདི་ལ་དེ་འདྲའི་སྐྱོན་ཅི་ཡོད་ཟེར།
དྲུང་འཚོ་ལེགས་གྲུབ་པས་དགོས་མེད་ཀྱི་སྟོང་སྐད་ཆེན་པོ་ཟེར་བ་ལ་ཁོ་བློ་འགྲོ་མོ་མི་འདུག་པས་རོག་ཚོ་བྱང་པ་རྡོར་སྨྱོན་ཡང་སྤྱན་དྲངས།
དགེ་འདུན་རྣམས་ཀྱིས་རིམ་གྲོ་ཡང་ཚད་མེད་བྱས་ཀྱང་ཞག་བཅུ་གསུམ་བཅུ་བཞི་སོང་ཙ་ན་སྨན་པ་

གཉིས་གྲོས་བཅས་ཀྱི་སྨན་ཞིག་བཏང་བས་རིག་པ་མོག་ཏུ་ཀ་སོང༌། ཉི་མ་དགོངས་སོང་བ་ལ་སྔར་མིག་སྡོད་པ་ཡེ་མི་ཡོང་བ་ལ་མིག་ཕྲ་ཧྲིག་པ་ཞིག་བལྟས་བྱུང་ཅུང་ཟད་དྲག་ཏུ་འགྲོ་བ་ཨེ་ཡིན་བསམ་ཙ་ན་དེའི་འཕྲོ་ལ་མིག་སྐྱ་རློག་བྱས་སོང་སྟོབས་གཞན་སྟོན་རྒྱུ་ནི་མ་བྱུང༌།
འདའ་ཀ་མའི་གསལ་འདེབས་རྒྱས་པ་ཞིག་བྱས། སང་སྔ་དྲོ་བལྟས་པས་ཚངས་བུག་རུས་པ་རིམ་པ་ལོག་གེ་བ་ཞིག་འཕགས་འདུག །དེ་ནས་སྟེང་དུ་ཕྱིན་རྗེ་མཁན་ལ་ཐུགས་དམ་འདོགས་ཀྱི་ཞུ་ཡིག་ཅིག་བཞེངས་ཙ་ན་སེམས་ཤིན་ཏུ་སྐྱོ་ཁོ་ཆུང་ཆུང་ནས་ཕ་མ་སྤུན་ཟླ་རྣམས་རྒྱབ་ཏུ་བསྐྱུར།
ངེད་ཀྱི་རྗེས་ལ་བསྒྱིལ་བས་མ་ཐུབ་པར་འབྲངས་གཡོག་གོ་ཆོད་མེད་ཐབས་མེད་པ་ཞིག་བྱས་ཏེ་མེ་ཏོག་དབྱར་སྐམ་གྱིས་དུས་འདི་ལྟ་བུ་བྱུང་སྙམ་མཆི་མ་ཡང་མང་དུ་ཤོར།
ཆོས་རྗེ་འཇམ་དབྱངས་པ་སོགས་རོགས་རྣམས་ཀྱང་དེ་འདྲ་མ་མཛད་ཟེར་ཞིང་མིག་ཆུ་མང་དུ་གཏོང་གིན་འདུག
།རང་ཡིད་ལ་གཅགས་པ་གཅེས་པའི་སྙིང༌། །ཁོ་འཆི་བདག་བདུད་ཀྱིས་ཁྲལ་ནས་སོང༌། །སེམས་སྐྱོ་ནས་མིག་ཆུའི་ཐིགས་པ་འབབ། །ལས་བསགས་པ་མྱོང་སྙམ་སྡུག་བསྲན་བསྐྱེད། །སྙིང་རྗེ་ནས་བཟོད་ཐབས་མི་འདུག་ཀྱང༌།
།ཆོས་འདའ་ཀ་ཟབ་མོའི་འཕྲུལ་འཁོར་གྱིས། །སེམས་སྐར་མདའ་འཕངས་བཞིན་གནས་བཟང་བསྐྱལ། རང་དེ་ཙམ་ཡིན་སྙམ་བློས་སྣ་བསྲིང༌། །རང་དར་རྒྱས་ཀྱི་རྣམ་ཐར་སྐྱོང་ཙ་ན། །ཅི་བྱས་ཀྱང་བདེ་བདེ་འདྲ་ལགས་ནའང༌།
།དུས་འགྱུར་བའི་སྡུག་བསྔལ་ཞིག་དྲན་ཙ་ན། །གནས་རི་ཁྲོད་ཅིག་དྲན་པས་བློས་སྣ་ཐུངས། །དེ་ནས་བཀའ་ལྔ་པ་གྲགས་བཟང་དང་ཐོག་ནས་གུས་ཞེན་ཤིན་ཏུ་ཆེ་བས་རོགས་བྱས། ཚ་བོའི་དོན་དུ་མང་ཇ་

འགྱེད་བཅས་སོགས་བཏང་བུ་ཚ་འདའ་བའི་གོང་ཙམ་དུ་བྱ་གཤོངས་གླིང་ཁྲོད་དུ་ནུབ་དགོན་དགེ་སློང་ཞིག་འདའ་བའི་སྔས་མགོར་འཕོ་བ་ལ་ཕྱིན་འདའ་ཀ་གསལ་འདེབས་བྱས། སང་སྔ་དྲོ་རོགས་རྣམས་ཀྱིས་བལྟས་པས་ཚངས་བུག་བརྡོལ་བྱང་སེམས་འཛགས།
མགོ་བོའི་སྐྲ་དང་སྙེལ་ཐོ་གཉིས་འབྱར་ནས་འདུག་ཟེར། ངེད་རང་གི་གཡོག་རྣམ་རྒྱལ་ཀླུ་སྒྲུབ་ཟེར་བ་ཞིག་ཡོད་པ་དེས་རང་རེའི་བླ་མ་འདིས་མིའི་ཐོད་པ་གཅོག་ན་ཤེས་ཤེས་ཟེར།
དེ་ནས་རང་གིས་ཀྱང་དཔེ་ལྟ་དང་བསམ་མནོ་རྒྱུན་ཆགས་ལ་བཏང་བས་པོ་ཏི་སོ་སོའི་གཞུང་འགྲེལ་གྱི་བཤད་པ། རང་ལུགས་ཀྱི་བརྡ་ཆད་ཞིབ་རྒྱས། རང་དང་གཞན་ཁུལ་དུ་དོགས་པ་གཅོད་པའི་ལུང་རིགས་ཀྱི་རྣམ་གཞག་ཚིག་ཙམ་མ་ཡིན་པར་ངེས་པ་འགྲོངས།
མཁས་པ་གོང་མ་དག་གིས་དགག་སྒྲུབ་མཛད་པ་ལ་ཡང་ལེགས་ཉེས་ཀྱི་ཤན་འབྱེད་པའི་རྣམ་དཔྱོད་ཀྱི་སྤོབས་པ་གཞན་ལ་ཇི་མི་སྙམ་པ་ཤར་ཆོས་འཆད་པ་ལ་ཡང་སྤྲོ་སག་གེ་བ་བྱུང༌།
སློབ་མ་རྣམས་ཀྱིས་ཀྱང་རང་གིས་གང་བཤད་ཁ་ནས་ལྷུང་མ་ཐག་སུས་ཐོབ་བྱས་བཟུང་ཟིན་མ་ཐག་སྐྱོང་ཐར་འུར་ཆིལ་ལེ་བ་བྱས་པས་རང་གཞན་སྤྲོ་སག་གེ་བ་ཞིག་ཡོད་ཀྱང་བྱ་ལོའི་གཞུག་དེ་ཙམ་ནས་ཐོ་རེངས་སྐར་མ་ཁྲ་ཆིལ་ལེ་བ་རླུང་པོ་འུར་ཆིལ་ལེ་བ་ལ་ལྡང་དགོས་པ་དེ་ལ་འཚེར་བྱ་ཤིན་ཏུ་ཆེ་བ་བྱུང༌།
ཆོས་ཁྲིའི་སྟེང་དུ་སླེབ་རང་གི་ལམ་བསྡུས་བྱེད་རིང་གྲྭ་པ་རྣམས་ཀྱང་སིབ་སིབ་འདུས་ཤར་སྦྱངས་འུར་ཐག་གེ་བ་བྱས།
གཎྜེ་བྱུང་འཕྲལ་གླིང་སོ་སོ་ནས་གྲྭ་པ་རྣམས་ཆོས་གྲྭ་ལ་སུས་ཐོབ་བྱས་སྒོ་ཐག་ཟེར་ཞིང་འདུས་ཡོང་བ་ཤིན་ཏུ་བྲོད་པ་ཞིག་ཡོང༌། དེ་སྟབས་ཀྱི་གདན་ས་འཇོག་ཟེར་བ་ཡང་མ་ནུས།
ལོ་ན་ཚོད་ཀྱིས་ལུས་སེམས་ཁོགས་ན་ཡང༌། །ཡུལ་དབུས་

གཙང་གི་བློ་གསལ་དད་འདུས་ལ། །ཆོས་ལེགས་བཤད་འཆད་ལ་ཡིད་ཆགས་ནས། །དུས་ཉིན་མཚན་འདས་པ་མ་ཚོར་རོ། །དེ་ནས་ཁྱི་ལོའི་ཚེ་རང་ལྟོས་ཀྱི་སློབ་བུ་འདི་རྣམས་བསྐྱུར་མི་ཕོད་ཀྱང་རང་ལོ་ཡང་དྲུག་ཅུ་རྩ་བཞིར་སླེབ།
བླ་མ་གོང་མ་རྣམས་ཀྱིས་ཀྱང་དྲུག་ཅུ་རྩ་བཞི་ཐལ་ནས་སུས་ཀྱང་འདིའི་འཆད་ཉན་ཕེར་བ་ཞིག་མ་བྱུང་འདུག་པས། རང་གིས་ཀྱང་འདི་མཚམས་འཇོག་ཐུབ་པ་ཞིག་ལེགས་པ་འདྲ་བསམ་མང་ཇ་གཅིག་གི་སྟེང་དུ་ངེད་ཀྱི་ལོ་དྲུག་ཅུ་རྩ་བཞིར་སླེབ་ཆོས་འཆད་ཉན་ཧྲིལ་པོ་ལོ་བཅུ་གཉིས་སོང་འདུག
།ཀུན་མཁྱེན་ལྕགས་ཐང་པ་ཆེན་པོ་དང༌། འཇམ་མགོན་སངས་རྒྱས་རྒྱལ་མཚན་གཉིས་ཀྱིས་ཀྱང་འཆད་ཉན་ལོ་ཉི་ཤུ་རྩ་བདུན་རེ་མཛད་འདུག་ཀྱང་དགུང་ལོ་དྲུག་ཅུ་རྩ་བཞི་པ་ལ་གདན་ས་འཇོག་པ་གནང་འདུག
།ངེད་ཀྱིས་ཀྱང་ལོ་དྲུག་ཅུ་རྩ་བཞིར་སླེབ་འདི་ཡི་འཆད་ཉན་ཕེར་བ་ཡང་དཀའ་མོ་འདུག །ཁྱེད་རྣམས་ཀྱིས་གོ་ཤེས་སྐྱེད་གདན་སའི་ཐུས་བྱ་རོགས་གྱིས་ཞེས་ནན་གྱིས་གླེངས་པས།
ཡར་འབྲོག་པ་དྲུང་རམས་པ་གསུང་རབ་ཟེར་བ་ཞིག་ཡོད་པ་དེ་ཀ་གདོང་དུ་ལངས་ནས་བླ་མ་རིན་པོ་ཆེ་དེ་སྐད་མི་གསུང་བ་ཞུ་ངེད་གྲྭ་པ་རྣམས་ཀྱིས་དད་འདུན་ཅི་བྱས་ནི་ཐུགས་ལ་མངའ།
ས་ཐག་རིང་པོ་ནས་འབོག་ཁྲས་རེ་ཁུར་ནས་གྲྭ་ས་དང༌། བླ་མ་ལ་གཏད་ནས་ཡོངས་འདི་བསྐྱུར་ཕོད་ན་གྲྭ་པ་ཁ་དམར་འདི་རྣམས་ཀྱི་མགོ་སུ་ཡིས་འདོན་རྒྱུ་ཡིན་ཟེར་ནས་སྐད་བཏོན་ཏེ་མཆི་མ་བྱུང༌།
དེ་ནས་ཚོགས་པ་ཐམས་ཅད་ཀྱིས་ལངས་ནས་ཕྱག་ཕུལ། མཆི་མ་ཕྱུང་འདུ་ཁང་གི་ནང་ཐམས་ཅད་ངུ་ཚི་ཐེག་པ་བྱུང༌། རང་གིས་ཀྱང་ལན་ཟློག་མ་ནུས། དབུ་མཛད་ལ་ཆོས་སྤྱོད་ཀྱི་བརྡ་བྱས་པས་དབུ་མཛད་ཀྱི་ལངས་ནས་

ཆོས་སྤྱོད་བསྐུལ་ཀྱང་ལྐོག་འདེགས་མཁན་ཡང་མ་བྱུང༌། དབུ་མཛད་རང་ཡང་མཆི་མ་ཤོར་ནས་མགོ་ཕུར་ནས་སྡོད་དགོས་བྱུང༌། རང་ཡང་གྲྭ་པ་འདི་རྣམས་ཀྱང་བདེན་རང་ཤི་ཡང་འདི་ཙམ་གྱི་ངུ་དབྱངས་བྱེད་མི་ནུས་སྙམ་སེམས་སྐྱོ་ནས་མཆི་མ་མང་པོ་ཤོར།
རང་གི་རོགས་བཟང་ང་ཟེར་བ་འདིས་ཉུང་ཇ་འདེབས་པ་ལ་ཡོང་ཚེ་གྲ་པ་རྣམས་དེ་ལྟར་སྤྱན་ཆབ་བསིལ་བ་མཐོང་སེམས་སྐྱོ་སྡུག་དྲགས་ནས་སྡོད་མ་ནུས་པར་བྲོས་ནས་ཕྱིན་ཟེར།
ཁོང་གྲྭ་པ་རྣམས་ཆོས་ཀྱི་འདོད་པས་གདུངས། །ཡིད་གདུང་ཤུགས་ཀྱི་དད་པས་མཆི་མ་འཛག །ངག་མགྲིན་པ་རྣམས་འདར་བཞིན་དུ་དབྱངས་བྱས། །རང་དྲན་འཛིན་གྱི་བཟུང་ཡང་མཆི་མ་ཤོར། །ཕུ་གངས་ཀྱི་རི་སུལ་ཉི་མས་བཞུ།
།རེག་བསིལ་བའི་ཆུ་ཀླུང་ཕྱོགས་བརྒྱར་འབབ། །གངས་རལ་བའི་གད་རྒྱངས་རྣ་བ་རྩུབ། །ཡིད་ངེས་འབྱུང་ཆུ་ཐིགས་བདུད་རྩི་ཡིན། །དེ་ལྟ་བུའི་གཏམ་རྩེ་ཆེན་སྡེ་པ་དཔོན་པོ་བས་གསན་པས་དེ་འདྲ་ངོ་མཚར་ཆེ་གྲྭ་སྐྱག་གི་མིག་ནས་མཆི་མ་འཆོར་བ་ཡིད་བཞིན་གྱི་ནོར་བུ་བས་དཀོན་ཟེར་གྱིན་འདུག་གོ་ཟེར།
ཕྱོགས་གཞན་ན་ཡང་དེ་ལྟར་ཐོས་པས་བྱ་གཤོངས་པས་དེ་འདྲ་དགའ་མོ་ཡིན་འདི་ཕྱོགས་ལ་བླ་མ་ལག་འདོན་མས་ན་རབ་ཡིན་ཟེར་གྱིན་འདུག་ཟེར།
དེ་ནས་མང་ཇ་དེ་ལ་ཐུས་དེ་ཙམ་བྱུང་བར་གྲྭ་པ་རྣམས་སེམས་མནོང་ཞིང་འགྱེས་དགོས་བྱུང༌། དེ་ནས་ཁོང་གྲྭ་པ་རྣམས་ཀྱིས་གསོལ་ཕུ་ནས་འབྱོར་ལགས་དང༌།
ཕུ་གསུམ་ནས་བྱང་སེམས་དྲུང་ཞུ་ངོ་ལ་སྦྲན་ནས་འདུ་ཁང་དུ་བྱས་ན་སྔར་བཞིན་བྱུང་དོགས་བླ་བྲང་དུ་གསོལ་ཇ་འབུལ་རྟེན་བཟང་པོ་དང་བཅས་ལོ་རྒྱུན་མཐུད་དགོས་པའི་བཀའ་ལུང་ནན་ཆགས་གནང་གིན་འདུག
།རང་ལ་ཡང་བྱེད་དཀའ་མོ་བྱུང་ནས་

གདན་ས་པ་གཅིག་ཐུས་སུ་ལྷུགས་པ་བྱས་རང་གིས་ལོ་གསུམ་འདི་གར་བསྡད། ཞིབ་ཐལ་མགྲོན་པོའི་ཁ་འཛིན་སོགས་སྔར་བཞིན་བྱས་ནས་དེ་ཙམ་ལ་ཐུས་དོན་གནང་དགོས་པ་འདྲ་ཞུས། ཁོང་རྣམས་གཉིས་ཀྱིས་ཀྱང་དེ་བཞིན་སྐོར་ཡང་བྱས་པས་གྲུབ་དོན་དེ་ལ་བསྡུས།
གདན་སའི་ཐུས་བྱས་པས་ཆོས་རྗེ་བྱམས་བཟང་བ་བརྟག་པ་དང་པོ། །འགའ་རོང་པ་གཉིས་པ་ཡིན་པས་ཁོང་བཞིས་གདན་འདྲེན་ལ་ཕྱིན་ཆོས་རྗེ་བྱམས་བཟང་པ་སྐུ་གཟུགས་ཀྱིས་མི་ལྕོགས་གསུང་མ་བྱོན།
ཆོས་རྗེ་འགའ་རོང་པ་འབྱོན་པར་བྱས་སྔར་འཁྱུད་བཞིན་ཟླ་བ་བདུན་པ་ལ་བཀོད་པར་བྱས། རང་གི་བསམ་པ་ལ་དེ་ལྟར་བྱུང་ན་ཤིན་ཏུ་ལེགས་འདུག །འཆད་ཉན་གྱི་རྐང་གདན་ས་པས་གནང་རང་གི་སྔར་གྱི་ཡིག་ཆ་རྩོམ་འཕྲོ་རྣམས་འཕྲོ་རྫོགས་པ་དང༌།
སླར་རྩོམ་དགོས་པ་འདྲ་གྲུབ་ནའང་གྲྭ་ས་ལ་ཕན་པ་འདུག་བསམ་པའི་བློ་བདེ་འབོལ་ལ་བྱས། ཕྱིས་གདན་ས་བསྐོས་ནས་སྔར་བཞིན་ཆད་དོན་ལ་གནས་པ་ཞིག་དགོས་གསུང་ཡོང་ངམ་བསམ་བྱུང་ཙ་ན།
དེ་འདྲའི་འཕྲོས་ཟུར་ཙམ་ཡང་མ་བྱུང་བས་རང་བདེ་སར་ཐོན་བློ་བདེ་འབོལ་ལེ་ཤིག་གེ་བ་ཞིག་དེ་ནས་བྱུང་བ་ཡིན། སྔར་ཀུན་མཁྱེན་ཆེན་པོ་ལྕགས་ཐང་པས་རྨི་ལམ་དུ་བརྒྱུད་བྱིན་གྱིས་བརླབས་ཞབས་དང་སེག་ཀ་ལི་སྤྱི་བོར་བཞག་སྨོན་ལམ་མང་དུ་མཛད་ཁྱོད་ལ་ལོ་ཅུ་གཉིས་ལས་སྡོད་དབང་མི་འདུག་གསུང་བ་དེ་བྱ་གཤོངས་སུ་ཁྱི་ལོ་ནས་ཁྱི་ལོའི་བར་ལོ་ངོ་བཅུ་གསུམ་ཡིན་ཀྱང་ཧྲིལ་པོ་བཅུ་གཉིས་ཡིན་པས།
དེ་ནས་འདར་གྲང་ཆེན་དུ་རྗེ་ཚར་ཆེན་གྱི་ཆོས་སྐྱོང་གིས་རང་དབང་མེད་པར་བཀུག་པ་དེའི་ལུང་བསྟན་དུ་ཡིད་ཆེས་པར་བྱས་

པ་ཡིན་ནོ། །ཁོང་སྦྱིན་བདག་གཉིས་ཀྱི་བཀའ་མ་ཆོགས། །བདག་གཡོ་ཟོག་མེད་པར་དམ་བཅས་ཀྱང༌། །རྗེ་ཚར་ཆེན་ཆོས་སྲུང་གཉན་པོ་ཡིས། །དམ་བཅས་པའི་ར་བ་བརྒལ་ནས་སོང༌། །རང་ལྷག་བསམ་གྱི་འཇའ་རིས་དྲང་ན་ཡང༌།
།གཞན་འགྱུ་མང་གི་རྡུལ་དམར་ཚུབ་སེ་བ། །ཁོང་ཐུགས་འཆར་གྱི་གཞན་རླུང་དྲི་ངན་ཡང༌། །རང་ལྷག་བསམ་གྱི་དྲི་བཟང་འཁོར་བས་བྲོད། །ཅི་གཞན་བསམ་འཁྲུལ་པ་མིན་ཡང་སླ། །འཁོར་ཆོས་སྐྱོང་སྲུང་མས་བློ་ཁ་བསྒྱུར།
།བདག་རང་གི་རེ་བ་རྫོགས་ནས་སོང༌། །ཁྱེད་བུ་སློབ་རྣམས་རང་སེམས་མ་འཕམ་ཞིག་སླར་གདན་ས་གསར་བསྐོས་ཀྱི་ཚེ་མཁན་ཆེན་བཟང་པོ་བཀྲ་ཤིས་ཀྱིས་མཁན་བློ་གྲོས་རྣམ་རྒྱལ་གསར་བསྐོས་ཀྱི་ཚེ་སྦྱིན་བདག་ཁ་ཁ་སོ་སོ་ལ་སྦྱོར་སྤྲོད་ལ་ཕེབས་འདུག
།བདག་གིས་ཀྱང་འཇམ་མགོན་སངས་རྒྱས་རྒྱལ་མཚན་ལ་དེ་བཞིན་ཕེབས་པ་ཞིག་དགོས་ཞུས་ཀྱང་མི་དགོས་གསུང་ཞལ་གྱིས་མ་བཞེས། འོ་ན་བདག་མཇལ་ཕྲད་ལ་འགྲོ་བ་ལ་ཐུགས་རྒྱུས་ཀྱི་སྟེང་ནས་རབ་འབྱམས་པ་འདི་དང་འདི་རྒྱུག་གསུང་བ་ཞིག་དགོས་ཞུས་ཀྱང་ཁྱེད་རང་གིས་མཛད་པས་ཡོང་གསུང་མ་མཛད།
དེ་ནས་ངེད་རང་གིས་རྩེ་ཆེན་རབ་འབྱམས་པ་ཆོས་འཕེལ་དང༌།
བྱང་པ་རབ་འབྱམས་པ་ནམ་མཁའ་སོགས་ཁྲིད་ནས་ཕྱིན་ད་ལན་ཡང་ཆོས་རྗེ་གདན་ས་པས་སྦྱིན་བདག་རྣམས་ལ་སྦྱོར་སྤྲོད་ལ་འགྲོ་དགོས་གསུང་བྱུང་བ་ལ་སྔར་ཅི་རིགས་འདུག་ཀྱང་གྲྭ་ས་ལ་ཕན་ན་ཅིས་ཀྱང་ཕྱིན་པས་ཆོག་ཞུས།
གནས་མཉན་ཡོད་ཆོས་ཀྱི་སྐྱེད་ཚལ་ནས། །གཞན་གདན་ས་འཕྲོད་པའི་དགའ་སྤྲོར་བཅས། །བདག་དཔོན་སློབ་རྣམས་ཀྱང་ལམ་དུ་ཆས། །ཁོང་ལྷ་མི་དད་པས་སྐྱེལ་བསུ་བྱས། །དེ་ནས་ངེད་རང་གི་རོགས་དྲུང་

རམས་པ་འཇམ་དབྱངས། དྲུང་རམས་པ་ནམ་མཁའ། རྗེ་དཔོན་སྐྱིད་གཤོངས་པ་མིང་དངོས་མང་ཐོས་བྱམས་པ་སྨྲ་བའི་དབང་ཕྱུག །དིང་སང་འགྲོ་མགོན་དུ་གྲགས་པ་རྟགས་དབོན་བཟང་ང༌། རི་མོ་བ་བསྟན་རྒྱན་རྣམས་ཁྲིད།
བྱ་གཤོངས་ནས་རྫིང་ལུང་དུ་ཇ་སྦྱོར་གསུམ་ཙམ་གྱི་བར་བསྡད་ནས་བེར་ཆེན་བླ་བྲང་དུ་སླེབ། གནས་ཚང་རྣམས་ཀྱིས་དགའ་སྤྲོ་དཔག་ཏུ་མེད་པ་བྱས་ཚེ་དབང་དགོས་ཟེར་དེ་ག་བཞིན་བྱས། ལམ་བར་གྱི་ཐབ་ཆས་སོགས་ཀྱང་དངོས་གཙང་ཕུལ།
དེ་ནས་སང་ཉིན་གུང་ཚིག་ལ་སྲད་རྒོད་དང་སྣར་ཐང་དུ་སླེབ། ཕུན་ཚོགས་གླིང་དུ་སྣར་ཐང་སྡེ་སྲིད་དང་མཇལ་འབེལ་བའི་གཏམ་ཤིན་ཏུ་སྨྲ་བ་བྱུང་གནང་སྦྱིན་ཟུར་གསོས་སོགས་ཤིན་ཏུ་བཟབས་པ་མཛད།
ཡོང་ཁར་སྡེ་སྲིད་རང་བཞེངས་ནས་ཁྱེད་འཛམ་གླིང་མཁས་པའི་ཉི་མ་ཡིན་པས་ཡང་དང་ཡང་དུ་མཇལ་ལོ་གསུང་བྱུང་ཀྱང་དེ་མན་ཆད་མཇལ་བ་གཅིག་མ་བྱུང༌། ཁོང་སྣར་ཐང་མི་ཡི་དབང་པོ་དེས།
།ཆོས་འབེལ་བའི་གཏམ་ལ་ཤིན་ཏུ་དགྱེས། །ཐུགས་སྣང་བ་དག་པས་དགག་སྒྲུབ་འཕེལ། །ཡིད་དཔྱོད་ལྡན་ཐལ་སྦྱར་མདོང་གསོལ་ཕུལ། །དེ་ནས་སང་ཉིན་བསམ་གྲུབ་རྩེར་སླེབ་གནས་གཙང་འབུམ་ཁང་པ་རྙིང་པ་རྣམས་ནི་མི་འདུག
།གྲང་ཆེན་པ་ལ་འབུམ་ཁང་གནང་འདུག་པས་དེར་བསྡད་གྲང་ཆེན་པས་ཀྱང་གནས་མགྲོན་གྱི་དམ་ཚིག་གཙང་མ་བསྲུངས། རྩེ་ན་སྡེ་པ་ཀུན་སྤངས་དྲུང་དང་མཐུ་སྟོབས་དྲུང་བཞུགས་པ་དང་མཇལ། བུ་རམ་གོར་ལ་སོགས་པ་བཞེས་སྤྲོའི་རྣམ་གྲངས་ཤིན་ཏུ་མང་བ་དང་གནང་སྦྱིན་ཟུར་གསོས་སོགས་བཟབས་པར་གྱུར།
དཔོན་ས་རྒྱལ་

ཆེན་གླིང་མས་ཀྱང་གཟིམས་ཆུང་དུ་གསོལ་ཆ་བཞེས་སྤྲོ་སོགས་གནང༌། སྤྲུལ་སྐུ་སྨན་ཐང་ནས་དང་རྩེ་ཆེན་སྡེ་པ་ཕུན་ཚོགས་པས་ཀྱང་གསོལ་ཇ་ཤངས་ལེན་སོགས་མཛད། མཁར་མིང་ཅན་བསམ་གྲུབ་རྩེ་ཆེན་ན། །མི་གཡེར་ཅན་གྱི་ཀུན་སྤངས་མཆེད་དང་མཇལ།
།སྲོལ་འཇིག་རྟེན་གྱི་གཞུང་ལུགས་དེ་ན་འདུག །གཏམ་སྙན་གྲགས་ཀྱི་དྲིལ་རྔ་སྒྲོག་ཅིང་སྣང༌། །སང་ཉིན་ཚོང་འདུས་སུ་སླེབ་གནས་པོ་ཤར་བའི་ཁང་པར་བསྡད། ཚོང་འདུས་གཟིམས་ཁང་རྙིང་པར་སྡེ་པ་ལྷུན་ཆེན་དང་མཇལ།
འཕགས་པའི་སྐུ་འདྲ་འབུལ་ཐོབ་མ་སོགས་རྟེན་ངོ་མཚར་ཅན་མང་པོ་མཇལ། སྡེ་པ་ལྷུན་དྲུང་གིས་ཤངས་ལེན་སོགས་ཤིན་ཏུ་བཟབས་པ་མཛད། གནས་ཚོང་འདུས་ཀྱི་གཟིམས་ཁང་རྙིང་པ་ན།
།དུས་དེ་ཚེ་ངོ་མཚར་གྱི་ལྟས་མོ་མཐོང༌། །དུས་དེང་སང་ས་ཕུང་གི་ཤུལ་ཡང་མེད། །གནས་འགྱུར་བའི་སྡུག་བསྔལ་འདིས་ཡིད་རབ་འཕྱོ། །གནས་དེར་གནས་པོ་ཤར་བའི་གནས་མོ་དེས་ཤིན་ཏུ་གུས་པར་བྱེད་གསོལ་ཇ་གསོལ་ཐུག་སོགས་ཀྱང་གནས་མོ་རང་གིས་སྦྱོར།
ཇ་རྩེ་རྡུམ་གཅིག་ཉོས་པའི་ཕུད་ཡིན་ཟེར་ནས་ཇ་བཟང་པོ་སྦྱར་ངེད་ཀྱིས་མ་ཕུ་བར་ལྷག་མ་གཞན་ལ་སྟེར་གྲབས་བྱས་པས་ངས་དད་པས་ཞུས་པ་ཡིན་གཞན་ལ་གནང་བས་མི་ཡོང་ཟེར་སྟེར་དུ་མ་བཅུག
།དེ་ནས་ངེད་ཀྱིས་རྒྱན་གོང་ལྷ་ཁང་དུ་རྗེ་ས་པཎ་གྱིས་བསྙེན་རྫོགས་མཛད་དུས་དབུ་སྐྲ་བསིལ་བའི་རྡོ་ཀྱོང་ཡོད་ཟེར་མཇལ་དུ་ཕྱིན། རྗེ་ཚར་ཆེན་ཞྭ་ལུའི་མཁན་པོ་གནང་དུས་བདག་རྐྱེན་མཛད་པ་ཡིན་ཟེར་ཁྲི་མཐོན་པོ་ཞིག་གི་སྟེང་ན་རྡོ་གཞོང་ཆེན་པོ་ཞིག་འདུག
།དེ་ནས་ཕྱག་འབུལ་བྱིན་རླབས་ཞུས་ཚོན་རྩིའི་དར་ལྕོག་བཙུགས་སྨོན་ལམ་གསོལ་བཏབ་བྱས།
དཔལ་ལྡན་མའི་ལྷ་ཁང་ཟེར་

བའི་ལྷ་ཁང་མུན་པ་གནག་གེ་བ་ཞིག་གི་ནང་ནས་དཔལ་ལྡན་མ་བཞུགས་ཟེར། དེ་དམག་ཟོར་མ་དང་དོན་གཅིག་མཚན་གྱི་རྣམ་གྲངས་སུ་འདུག་པས་མཇལ་དུ་ཕྱིན། སྐྱེ་དམན་གོས་སྨུག་ཁྲ་གྱོན་པ་ཞིག་གིས་མཇལ་སྣ་བྱས་མཇལ་མཆོད་གཏོར་ཕུལ་མཆོད་སྤྲིན་གསོལ་བཏབ་སོགས་བྱས།
གནས་ཉང་སྨད་རྒྱན་གོང་ལྷ་ཁང་དུ། །རྗེ་འཇམ་དབྱངས་ས་སྐྱ་པཎྜི་ཏས། །ཁོང་ཁ་ཆེའི་མཁན་པོ་པཎ་ཆེན་ལ། །དོན་བསྙེན་པར་རྫོགས་ཚེ་མིག་སྨན་མདོག
།དབུ་ལྕང་ལོའི་ཟུར་ཕུད་མཆོད་པའི་ཚེ། །ལྷ་གནས་ནས་བབས་པའི་གངྒཱའི་ཆུས། །གཞན་མ་དག་བཀྲུ་བའི་ཟླ་ཤེལ་གྱི། །སྣོད་ཐ་གྲུ་ཡངས་པའི་ཡོལ་སྒོ་མཇལ། །ཁོངས་ས་སྐྱའི་འཇམ་དབྱངས་གཞོན་ནུ་དེ། །ཐུགས་དགྱེས་ནས་མངོན་དགའི་ཞིང་ཁམས་ནས།
།བདག་མདུན་དུ་དངོས་སུ་བྱོན་ནོ་སྙམ། །སེམས་དགའ་སྤྲོའི་བ་སྤུ་ཅི་ཡང་གཡོ། །ཁོང་དཔལ་ལྡན་ལྷ་མོ་དམག་ཟོར་མ། །ཞལ་མཇལ་ཚེ་སྐྱེ་དམན་ཚུལ་འཛིན་དེ། །གཟུགས་གཞན་བསྒྱུར་སྤྲུལ་པ་ཡིན་པའང་སྲིད།
།རྫས་མཆོད་གཏོར་ཕུལ་ནས་སྨོན་ལམ་བཏབ། །ཚོང་འདུས་ཀྱི་ཞོལ་དེ་ན་སྔགས་པའི་ཚུལ་འཛིན་ལུང་བསྟན་འདྲ་འདྲ་གཏམ་ཆོལ་ལེ་བ་ཟེར་བ་ཞིག་འདུག་པ་དེས་ཁྱེད་བྱ་གཤོངས་བླ་མ་ཡིན་ན་ཕྱག་གཡོག་ཅིག་ལ་མཇལ་གྱིས་ཟེར།
གཞན་འཕྲད་མཁན་ནི་མ་བྱུང་གསོལ་དཔོན་འགྲོ་བ་ཟེར་པ་དེས་འཕྲད་པས་ཁྱེད་ཀྱིས་འཕྲད་ཀ་མི་གཏོང་འདུག་སྟེ་ཁྱེད་བྱ་གཤོངས་བླ་མ་ཡིན་ན་ས་སྐྱའི་གོང་མ་ལྔ་དང་མཇལ་བ་འདུག་གོ་ཟེར།
དེ་དུས་ནི་ཆོལ་གཏམ་དུ་རྩིས་ཕྱིས་བརྟགས་པས་ལུང་བསྟན་དངོས་ཡིན་བྱས་ཀྱང་ཆོག་པ་འདུག །དེའི་ཉིན་པ་རྣམ་ཆུ་སྤེ་ཤར་ཟེར་བའི་གནས་ཚང་དགའ་

མོ་ཞིག་ཡོད་པ་དེར་བསྡད། སང་ནམ་ལངས་ལ་ཕྱིན་པས་པ་རྣམ་གྱི་ཐང་ཡངས་པོ་དེ་ལ་རྣ་བ་དང་རྐང་པ་ཤིན་ཏུ་འཁྱགས་ཉང་སྟོད་ས་དྲོ་ཟེར་བ་རྫུན་ཡིན་པ་འདྲ་སྙམ་པ་བྱུང༌། དེ་ནས་ཉང་སྟོད་སྟག་རྩེར་སླེབ་སྡེ་པ་ཆོས་མཛད་པས་ཐུགས་ཤིན་ཏུ་དགྱེས་དགྱེས་མཛད་སྐད་ཆེན་པོའི་བཞད་གད་ཐག་གེ་བ་བྱུང་ཞག་གསུམ་བསྡད་ཚེ་དབང་སོགས་མང་དུ་བྱས།
དེ་ནས་ཉང་སྟོད་མཁར་ཁ་རྫོང་དུ་ཕྱིན་ཆོས་སྡེའི་མཁན་པོ་མཁན་ཆེན་ལུང་རིགས་པ་དང་མཇལ་ཐུགས་དགྱེས་ཤིང་གང་ཅིའི་གནང་སྦྱིན་བཞེས་སྤྲོ་སོགས་ཤིན་ཏུ་བཟབས་པ་མཛད་པ་ཞིག་འདུག
།དེ་ནས་ཇོ་གདན་ཚོགས་པ་སྤོས་ཁང་པ་ཡང་བཞུགས་འདུག་པས་ཚོགས་པའི་རྟེན་མཆོད་རྣམས་དང་མཇལ།
ཁྱད་པར་ཁ་ཆེ་པཎ་ཆེན་གྱི་རྫ་སྐུ་བཟོ་རིགས་པ་གཅིག་གིས་ཉིན་གཅིག་ལ་བདུན་བཅོས་ཟེར་བའི་ནང་ཚན་གཅིག་དང༌། རྗེ་བཙུན་དམ་པ་ཀུན་དགའ་གྲོལ་མཆོག་གིས་གནང་ཟེར་བའི་སངས་རྒྱས་ཀྱི་རིང་བསྲེལ་དྲི་གཙང་ཁང་ཆུང་ངུ་ཞིག་གིས་ནང་གང་བ་ཞིག་འདུག་པ་དེ་དང་མཇལ།
གནས་ཉང་སྟོད་མཁར་ཁའི་ཕོ་བྲང་ན། །ཁོང་སྤོས་ཁང་ཇོ་གདན་ཚོགས་པ་བཞུགས། །མཁན་ལུང་རིགས་དགྱེས་པའི་དགའ་སྟོན་སྤེལ། །རྟེན་ངོ་མཚར་ཅན་རྣམས་ཞལ་ཡང་མཇལ།
།དེ་ནས་སྔ་བར་ལངས་རས་ལ་ཆེན་པོ་དེ་ལ་འཛེགས་ལ་མགོར་སླེབ་ཙ་ན་རོང་ནས་ཡོངས་པའི་ཚོང་པ་བོང་བུ་བཞི་ལ་མར་ཁུ་ཟོམ་བརྒྱུད་བཀལ་ནས་ཡོངས་པ་དང་ཕྲད་རྟེན་འབྲེལ་ལེགས་བྱུང་ཟེར་མར་ཁུ་ནས་མཆོད་ཡར་སོགས་བྱས།
ལ་མགོར་ཚ་བཞེས་བཟའ་བའི་ཆོ་ག་བསྟར། རོང་དེ་ལ་ལམ་བདེ་མོ་མི་འདུག་ཀྱང་རྐྱེན་སྐྱོན་མེད་པར་རིན་སྤུངས་སུ་སླེབ། གནས་ཚང་དྲག་པོ་ཆེ་ཟེར་བ་སྔ་སོའི་གནས་ཚང་

ཡིན་པ་དེར་བསྡད། གནས་ཚང་པ་དེ་སྐྱེན་འདུས་དཔོན་ཡིན་པས་མདའ་པ་རྣམས་དེར་འདུས་ཆང་ཀ་སོགས་བྱེད་ཀྱང་ཅ་ཅོ་སོགས་ཡེ་མི་ནུས་པ་ཞིག་འདུག །གནས་ཚང་པའི་ཨོ་ལོ་དཔལ་རབ་ཟེར་བ་དེ་མདའ་ཤིན་ཏུ་བཟང༌།
སྐྱེན་འདུས་དཔོན་དྲག་པ་ཞིག་ཡིན་པ་དེས་བླ་མ་རིན་པོ་ཆེ་ང་ཤི་བ་གསན་ཙ་ན་སེ་གོལ་གཏོགས་པ་ཞིག་མཛད་རོགས་མཛོད་ཟེར། དེ་ནས་གོང་ར་ལོ་ཙཱ་བ་རྩེ་ནས་གནང་བྱུང་ནས་ཁྱེད་ལ་ངེད་སྔར་ཡང་ཆོས་ཤིག་ཞུ་བསམ་པ་ཡོད་ཀྱང་གདན་ས་མ་འཁོད་པས་སྟབས་མ་བདེ།
ད་གདན་ས་ཡང་འཁོད་འདུག་པས་ངེད་ལ་ཆོས་ཤིག་གནང་དགོས་འདིའི་ཚེས་བརྒྱད་ལ་རྒྱལ་ཕུར་འཛོམ་པ་སོགས་རྟེན་འབྲེལ་ལེགས་ཚོགས་ཆེ་བས་ཆོས་འབྲེལ་གྱི་ཐོག་མ་འགོ་ཚུགས་པ་ཞིག་བྱེད་དོ་གསུང༌།
ངེད་ཀྱིས་ཀྱང་གཞན་ཞུ་མ་སྤོབས་ཁྱེད་ལྟ་བུའི་སྡེ་སྲིད་ཆེན་པོ་ལ་དབང་བཀའ་སོགས་འབུལ་བ་གོ་ནད་ཆེ་ནའང་དགོངས་པར་ཡོད་ཕྱིན་བཀའ་བཟློག་མི་བདེ་ཞུས། དེ་ནས་ཚེས་བརྒྱད་ཀྱི་བར་ཞག་ལྔ་ཞོལ་དུ་བསྡད་ཉིན་པར་བཞུགས་གྲལ་ལ་ཕྱིན་འབེལ་གཏམ་སོགས་ཤིན་ཏུ་སྨར་བ་བྱུང༌།
དེའི་ཚེས་བརྒྱད་སྔ་མའི་ཆ་ལ་ཕུན་ཚོགས་གླིང་པ། བྱམས་བརྩེ་ལགས་སོགས་དྲུང་འཁོར་རགས་བསྡུས་ཀྱིས་སྤོས་སྣ་བྱས་ཕྱིན་ཚེ་བཀའ་བརྒྱ་རྩའི་ཐོག་མའི་ཚེ་དབང་ཕུལ།
དེ་ནས་སྡེ་སྲིད་ཡབ་ཡུམ། སྲས་ནོར་བུ་བཟང་པོ། །ཟླ་བ་བཟང་པོ། །འཇམ་དཔལ་གྲགས་པ། དྲག་པོ་འཁོར་ལོ་སྒྱུར་བ་སྟེ་ཞལ་ངོ་དྲུག་ལ་ཚེ་དབང་བརྒྱ་རྩ།
སྒྲོལ་དཀར་བརྒྱ་རྩ། འབྱུང་འདུལ་བརྒྱ་རྩ། དགྱེས་རྡོར་མན་ངག་ལུགས་ཀྱི་སྨིན་བྱེད། དམར་པོ་སྐོར་གསུམ། རྣམ་སྲས་མདུང་དམར་ཅན། གུར་ཞལ་གྱི་རྗེས་གནང་སོགས་དགོས་གསུང་པ་དེ་

བཞིན་ཕུལ། ཀྱེ་རྡོར་དབང་ལ་ཁ་འབྱམས་མི་རུང་བས་ཕྱག་གཡོག་དྲག་པ་ཞིག་དང་བདུན་མཛད་ན་ཞུས་པས། གཞན་ལ་མི་ཡོང་མཆོད་གཡོག་པས་ཁ་བསྐང་བས་ཆོག་གསུང༌། མཆོད་གཡོག་པ་རབ་འབྱམས་པ་འཇམ་དབྱངས་སྨྲ་བའི་རྒྱ་མཚོས་བྱས།
དཔོན་ས་ཡུུ་མ་དྲུང་གིས་ཁྱེད་རང་གསོལ་ཐབ་ཟུར་པ་མཛད་ན་ལེགས་གསུང༌། སྡེ་སྲིད་སྐུ་བགྲེས་པས་ཁྱེད་རང་དང་ཐག་ཉེ་གསོལ་ཇ་ལ་ཐུགས་དད་པས་གསོལ་ཇ་རྒྱུགས་ཀྱང་ཆོག་གཞན་ལའང་གསོལ་ཇ་རྒྱུག་མི་དགོས་གསུང༌།
དབང་གི་ཚེ་སྡེ་སྲིད་དྲུང་གིས་དབྲག་འདི་ཁ་གསོལ་ཇ་རྒྱུགས་པས་ཨེ་ཆོག་གསུང་དགོངས་པ་དང་སྦྱོར་ཞུས། དེ་ནས་དབང་བཀའ་བརྒྱ་ཚར་སོགས་ཡུན་རིང་པ་རྣམས་ལ་སྡེ་སྲིད་གསོལ་ཐབ་གསུམ་དང་རང་རེའི་གསོལ་ཇ་རེ་སྟེ་གསོལ་ཇ་བཞི་ཙམ་རེ་ཡོང་གིན་འདུག
།སྔོན་ཚེ་འཁོར་ལོས་སྒྱུར་བའི་རྒྱལ་པོ་ལ། །མཐོ་བའི་ཁྲི་བཤམས་སྐྱེ་བོ་འབུམ་གྱི་དབུས། །རྒྱ་མཚོའི་ཆུ་བླངས་རིན་ཆེན་བུམ་པ་བཞིས།
།སྤྱི་བོར་དབང་བསྐུར་བཀྲ་ཤིས་མངའ་གསོལ་བཞིན། །ས་སྟེང་འདི་ན་རྒྱལ་སྲིད་མང་ཡོད་ཀྱང༌། །ཆོས་ལུགས་རིགས་བྱེད་སྨྲ་བ་ཁྱོད་གཅིག་པུ། །མཁའ་ལ་འོད་ལྡན་གྲངས་མེད་འཁྲིགས་ན་ཡང༌།
།ཚ་ཟེར་འབྱིན་པ་རྟ་བདུན་ལས་གཞན་ཅེས་ཟླ་བོ་དངོས་པོའི་རྒྱན་བཟོད་ནས་སུ། །ལྷག་བསམ་རབ་དཀར་སྒྲ་སྙན་རིག་བྱེད་ཀྱི། །ཆ་ཤས་ཡོངས་རྫོགས་རིན་སྤུངས་རྒྱལ་སྲིད་ཆེར། །བཤེས་གཉེན་ཀླུ་དབང་གཙུགས་ནས་དབང་བསྐུར་བས།
།ཆབ་སྲིད་རྒྱ་མཚོའི་བྱིངས་ལྟར་འཕེལ་གྱུར་ཅིག །དེ་ནས་དབང་བཀའ་རྣམས་རིམ་པས་གྲུབ། རྣམ་སྲས་མདུང་དམར་ཅན་གྱི་རྗེས་གནང་གི་ཚེ་ངག་དབང་ནོར་བུ་བཟང་པོའི་གསུང་གིས་ཁྱེད་བླ་མ་རྣམས་ལ་ཡང་གསུང་ཆོས་སྨར་ཟོང་མང་

པོ་ཡོད་པས་ད་ལན་སྨར་ཆེར་རང་ཞིག་དགོས་སོ་གསུང་དེ་ག་བཞིན་གང་ཡོད་ཕུལ། གཏོར་མ་ཁང་བརྩེགས་དེ་ཡང་དེ་འཕྲལ་གཏོར་སྒམ་བཅོས་ནས་གཟིམས་ཆུང་དུ་འཇུག་པ་གནང་སོང༌། དེ་ནས་སྔར་ཡིན་ན་རིན་སྤུངས་འདིར་སྦྱིན་སྲེག་རྒྱུན་ཆགས་བྱེད་པ་ཞིག་ཡོད་ནའང་ཕྱིས་ཡེ་མ་བྱུང་ད་ཁྱེད་ཀྱིས་ཞི་རྒྱས་དབང་དྲག་བཞིའི་སྦྱིན་སྲེག་མཛད་དགོས་གསུང༌།
རང་རེས་དྲག་པོ་ནི་མ་བྱས་དྲག་པོ་ཡང་ཚང་བ་ཡིན་པས་ལས་ཐམས་ཅད་པའི་སྦྱིན་སྲེག་དང་ཞི་རྒྱས་དབང་གི་སྦྱིན་སྲེག་སྟེ་བཞི་བྱས།
དེང་སང་གི་ཞ་ལུ་པ་རྣམས་དང་ཀརྨ་པ་འགའ་ཞིག་གི་ཕྱག་སྲོལ་མཆོད་རྫས་རྣམས་ཀྱང་མེ་ལ་འབུལ་བ་དང༌། ཁྱད་པར་སྦྱིན་བདག་རྣམས་ཀྱང་སྦྱིན་སྲེག་བྱེད་སར་ཡོང་དགོས་ཟེར་བ་དང༌།
དར་གོས་གསེར་དངུལ་སོགས་ཀྱང་སྦྱིན་བདག་རང་གིས་སྨོན་ལམ་མང་པོ་བཏབ་ནས་མེ་ནང་དུ་བསྐྱུར་གྱིན་འདུག་ཁྱེད་ཀྱང་དེ་ལྟར་བྱེད་དམ་གསུང༌། དེ་ལྟར་གཞན་བྱེད་པ་ནི་སྲེག་རྫས་དང་མཆོད་རྫས་ཀྱི་ཤན་མ་ཕྱེད་པ་འདྲ་ཁྱད་པར་ཞལ་ཟས་དང་གཏོར་མ་རྣམས་ནི་གོང་དུ་མེ་ལྷ་ལ་ཕུལ་ཟིན་པས་རོ་མ་གཅིག་མེ་ནང་དུ་བཅུག་པ་ལ་དགོས་པ་ཅི་ཡོད།
གསེར་དངུལ་སོགས་རིན་པོ་ཆེའི་རིགས་འདི་སྲེག་རྫས་ལ་དགོས་པའི་སྐབས་ཡོད་ཀྱང་རྣམ་པ་ཐམས་ཅད་དུ་མིན་ཁོང་རྣམས་ཕྱག་ལེན་ཟལ་སྣང་སྲོལ་དུ་ཤོར་བ་འདྲ་ཞུས།
ཞབས་དྲུང་སྐུ་བགྲེས་པའི་ཕྱག་ན་སྦྱིན་སྲེག་གི་དཔེ་མང་དུ་འདུག
།ཁྱད་པར་ཀརྨ་ཞྭ་དམར་པ་གོང་མ་ཞིག་གིས་མཛད་པའི་སྦྱིན་སྲེག་གི་དཔེ་པར་མ་ཆོག་ཁྲིགས་ཤིན་ཏུ་ལེགས་པ་ཞིག་འདུག་ནའང་དེ་ཚོ་ནའང་མི་འདུག །སྦྱིན་བདག་སྦྱིན་སྲེག་ཚེ་སྤྱན་འདྲེན་པ་ནི་བླ་མེད་དབང་གིས་སྨིན་པ་ཡོད་ན་དེ་ལྟར་འགལ་བ་མི་

འདུག་ཀྱང་མ་སྨིན་པ་ལ་གསང་སྒྲོགས་ཕན་ཡོན་མེད་ཞུས། ཞབས་དྲུང་ནོར་བུ་བཟང་པོ་ཕྱག་ལེན་ཁྱེད་རང་གི་འདི་དགའ་བ་འདུག་པས་འདི་ག་མཛོད་གསུང་ཐུགས་ཡིད་ཤིན་ཏུ་ཆེས་པར་མཛད། ཞབས་དྲུང་ཆེན་མོ་འདི་ས་སྐྱ་པའི་ཡི་གེ་ན་མེད་ཀྱང་ཞྭ་ལུུ་བུའི་ཡི་གེ་ན་ཡོད།
ཅིས་ཀྱང་དགོས་གསུང་ནས་ཚོན་སི་དམར་པོ་ཁ་གང་ལ་སྨོན་ལམ་མང་པོ་མཛད་མེ་ནང་དུ་བསྐྱུར་གྱིན་འདུག །ཞ་ལུ་པའི་ཞི་རྒྱས་དབང་གི་སྦྱིན་སྲེག་གི་ཡི་གེ་གསུམ་ཙམ་ལག་ན་ཡོད་པ་ན་ནི་མི་འདུག་གཞན་ཡོད་པ་ཡང་སྲིད།
མཁར་རིན་ཅེན་སྤུངས་པའི་ཕོ་བྲང་དུ། །མེ་ཞི་རྒྱས་དབང་གི་སྦྱིན་སྲེག་བྱས། །ཁོང་ཞི་རྒྱས་དབང་གིས་དངོས་གྲུབ་རྣམས། །ཅི་བཞེད་པའི་ཐུགས་དགོངས་འགྲུབ་གྱུར་ཅིག
།སྡེ་སྲིད་ནས་བཞེངས་པའི་ཚེ་བུམ་དེ་ལ་ནི་སུ་ལ་ཡང་དབང་བསྐུར་དུ་མི་སྣང༌། དཔོན་རིགས་དྲག་པ་རྣམས་རང་རང་གི་ཚེ་བུམ་བཤམས་ནས། ལྕགས་འདམ་ནས་སྐུ་མཆེད།
སོག་ནས་སྐུ་མཆེད། ཕུན་ཚོགས་གླིང་པ་སྐུ་མཆེད། འ་སྲས་པ། བྱམས་རྩེ་ཡབ་སྲས། དཔལ་འབྱོར་གླིང་པ། རྣམ་སྲས་གླིང་པ། བདེ་སྐྱིད་གླིང་པ། རྫོང་དཀར་དྲུང་ཆེན་གོང་ར་ལོ་ཆེན་སོགས་ཚེ་དབང་ཞུ་མཁན་མང་པོ་བྱུང༌།
ཁྱད་པར་རྫོང་དཀར་ནས་གྲྭ་པ་འགའ་རེ་ལ་ལམ་དབང་དགོས་ཟེར་བ་དང༌། ཁམས་པའི་སློབ་གཉེར་བ་དྲག་པ་གཉིས་གསུམ་ལ་ཞལ་གྱི་རྗེས་གནང་དགོས་ཟེར། དེ་དུས་རང་རེའི་གདན་ས་པ་ཡང་ཡོད་པས་ཁྱེད་ཟུར་དུ་བསྡད་ན་ཇ་མི་ཡོང་ཡོང་དབང་གྲལ་གྱི་གཞོགས་འདི་འདྲ་ཞིག་ཏུ་སྡོད་གསུང༌།
དེ་ནས་གདན་ས་པ་འཆད་ཉན་སྟབས་ཀྱིས་སྔོན་ལ་གདན་ས་པས་འབྱོན་ཁ་དེར་གནས་གསར་ནས་སྡེ་པ་ཕུན་ཚོགས་པ་ཡང་ཕེབས་བྱུང༌།
གདན་ས་པས་མ་

མཇལ་བ་ལ་ཅུང་མ་དགྱེས་ཁོང་འགའ་རོང་བཀའ་ལྔ་པ་ཟེར་བའི་དྲན་སྐྱེ་ཆེན་པོ་ཞིག་ཡོང་གསུང་བདག་གིས་ཤག་ལོ་མཉན་ཕུག་སོགས་ལ་ཡོང་བྱང་རིན་སྤུངས་གཉིས་ནས་ཀྱང་ཕྱག་རྟགས་ཡོད་པ་འདི་ནས་ཀྱང་ཕྱག་རྟགས་གནང་བ་དང༌།
ཁྱད་པར་བྱ་གཤོངས་སུ་བཅོལ་མོ་ཞུས་པའི་མདོ་སྡེ་པོ་ཏི་སུམ་ཅུ་པོ་འདི་ཡང་བྱང་ནས་མི་སྣ་རྣམས་ཀྱིས་འདི་བྱང་རང་ནས་ཡིན་པས་དགོས་ཟེར་ཡང་ཡང་གཙེར་གྱིན་འདུག་ནའང་འདི་བཅོལ་མོ་ཡིན་པས་དེ་ལྟར་མཛད་ན་མི་ཡོང་བྱས་བསྲན་བཙུགས་པ་ཡིན་པས་འདི་ཡང་བྱ་གཤོངས་སུ་གནང་བྱ་ཞིག་དགོས་ཞུས་འབུལ་རྟེན་བདུན་ཚན་གཅིག་ཕུལ་བས་ཡེ་ཞལ་གྱིས་མ་བཞེས།
ངེད་རང་བོ་དོང་དུ་སླེབ་ཚེ་ནི་ངེད་རང་ལ་དགོས་གསུང༌།
རྗེས་ནས་སྡེ་སྲིད་རྣམས་ཀྱིས་ཀྱང་དབང་ཞུ་དེ་ལྟར་མཛད་པས་གནས་གསར་ནས་སྡེ་པས་ཀྱང་སྒྲོལ་དཀར་གྱི་རྗེས་གནང་ཞུས་ངེད་གནས་གསར་བའི་མི་རིགས་འདིས་བླ་མར་ཁུར་ཕྱིན་བླ་མའི་བཀའ་གཅོག་པ་ཞིག་མེད་པས་བླ་མས་གང་གནང་བྱེད།
འོན་ཀྱང་གཉན་ཕུག་འདི་ཁོ་རང་མི་ངོ་ཡོད་ཕྱིན་དེ་ལྟར་བྱས་ན་ཁོ་མི་དགའ་བས་ཤག་ལོ་ལ་དེ་ལྟར་བྱས་ཆོག་གསུང༌། མདོ་སྡེ་རྣམས་ཀྱང་བྱ་རྒོད་གཤོངས་སུ་ཕུལ་བ་ཡིན་པས་གནས་གསར་བ་ལ་གུས་ཞེན་མ་དོར་བ་དང་སྐུ་རིམ་མཛད་དགོས་ཚུལ་གྱི་ཡི་གེ་མཛད་ཀྱིན་འདུག
།ངེད་རང་ཡང་དོན་ཆེན་པོ་གྲུབ་སྙམ་སེམས་བདེ། ཁོང་ལ་ཤའི་རིགས་འཁྲུངས་ལཀྵྨཱིས། །ལན་འགའ་ཙམ་རྣ་བརྩུབ་ན་ཡང༌།
།དུས་སྙིགས་མའི་དབང་གི་ས་མཐར་འཁྱམས། །མི་བདག་ལ་གུས་པས་བཏུད་ནས་སོང༌། རིན་སྤུངས་སུ་ཞག་ཉི་ཤུ་རྩ་ལྔ་བསྡད་དེ་ནས་གྲོལ་ཆ་ཞུས། སང་ཡོང་བའི་སྔ་ཉིན་སྡེ་པ་མ་

ནས་བཀྲ་ཤིས་ཁ་བཏགས་དཀར་པོ། །འབྲས་ཤེལ་དངོས་གཙང༌། གོས་ཡུག །དར་ཡུག་སོགས་བདུན་ཚན། དཔོན་སའི་དྲུང་གིས་བཀྲ་ཤིས་ཁ་བཏགས་དཀར་པོ། །བཟན་ལི་ཁྲི་མ་སོགས་བདུན་ཚན། ཞབས་དྲུང་རྒྱལ་པོས་སང་ཡོང་ཁར་བཀྲ་ཤིས་ཁ་གཏགས་མར་གད་མདོག་ཅན།
དངུལ་དཀར་གྱི་གོང་མ་ལྔ་ཚར་ངོ་མཚར་བ། གོན་མ་རས་ཡུག་སོགས་ལྔ་ཚན། ཡུམ་དྲུང་གིས་སླར་ཡང་ཇ་ནག་རྩེ་ཐུམ་མར་རེལ་ཞིབ་དངོས་གཙང་སོགས་ཕུལ། དེ་དུས་རིན་སྤུངས་ནས་མངོན་བརྗོད་ཀྱི་རྩོམ་པ་ཆེན་པོ་ཞིག་གནང་གིན་འདུག་པ་འཁྲོལ་ཡོད་ན་ཞུ་བྱས་པས་སྡེ་པ་མ་ལ་མེད་གསུང༌།
སྡེ་པ་འཇམ་གྲགས་ནས་ངེད་ལ་བསྡུས་པ་ཞིག་ཡོད་དེ་མཁོ་ན་འབུལ་གསུང་སྣང༌། མི་དབང་ཞབས་དྲུང་ཛ་ཧུ་ཡི།
།བུ་མོའི་དར་གོས་ལྷབ་ལྷུབ་ཅན། །ནོར་བུའི་ཏོག་ཅན་རྒྱལ་མཚན་བསྒྲེང༌། །མི་མཐུན་གཡུལ་ལས་རྒྱལ་གྱུར་ཅིག་ཁྱད་པར་གྱི་གཟུགས་ཅན་ནོ། །རྟ་དང་གླང་ཆེན་ནོར་བུ་གོས། །གཏོང་བ་གཞན་ལས་ཆེས་ལྷག་པའི།
།འཇམ་དབྱངས་གཞོན་ནུའི་འཇའ་རིས་སྐུ། །མེ་ཏོག་ཆར་བཞིན་འདི་རུ་བབས། །ནོར་འཛིན་འདི་ཡང་རིང་དུ་འདར། །ནམ་མཁའི་འཇའ་རིས་གུར་ཁང་ཕུབ། །མེ་ཏོག་གསིལ་མའི་ཆར་ཟིམ་འབབ། །འདི་ཡི་གཏོང་བས་ཡིན་ཕུལ་བྱུང་རབ་བརྟགས་ཀྱི་རྒྱན་ནོ་ནམ་སྙམ།
།ངག་དབང་ལྷ་མོའི་བྱིན་རླབས་ཞུགས། །ནོར་བུ་དངུལ་དཀར་སྐུ་བརྙན་ཕུལ། །སྐུ་ཚེ་འཕྲིན་ལས་བཟང་པོ་ནི། །དར་ཞིང་རྒྱས་པའི་བཀྲ་ཤིས་ཤོག
།སྔ་དྲོ་སྔ་མོ་ནས་སྐུ་དེ་རྣམས་གནང་བྱུང་དུས་མཚར་པོ་ཞིག་ཡོད་པ་འདྲ་ནའང་འཇིམ་པ་ལས་གྲུབ་པ་ཞིག་ཡིན་བསམས་པས་ཞོལ་དུ་གནས་ཚང་དུ་སླེབ་ཁར་བཟང་ང་ཁོ་ཐལ་སྐད་སང་སང་འདོན་

ཅིང་འདུག །ནང་དུ་ཕྱིན་པས་དངུལ་སྐུ་གོང་མ་ལྔ་ཚར་འདུག་དགའ་བ་ལ་ཟེར་རང་ཐེ་ཚོམ་ཟ་སེ་བྱུང༌། རྗེ་དཔོན་སྐྱིད་གཤོངས་པ་དང༌། མ་ཆེན་འགྲོ་བ། རབ་འབྱམས་པ་གཉིས་སོགས་སག་སག་བྱེད་ཀྱིན་འདུག །གོང་མ་ལྔ་ཚར་སྐུ་བརྙན་དེས།
།དངོས་དང་མཇལ་བ་ཅིས་མ་མཉམ། །ཚོང་འདུས་སྔགས་པའི་ལུང་བསྟན་དེའང༌། །དྲང་པོའི་ཐིག་སྙམ་དགའ་སྤྲོ་སྐྱེས། །ཕྱག་གཡོག་དཔོན་རིགས་བྱམས་བརྩེ་ལགས། རྣམ་སྲས་གླིང་པ། དཔལ་འབྱོར་གླིང་པ་སོགས་རགས་རིམ་ཞིག་གིས་སྐྱེ་མ་བྱས།
རྒྱ་མཁར་རྫོང་གི་མདུན་ལོངས་སྤྱོད་ཟེར་བའི་གཞིས་ཀ་དེར་གསོལ་འདེབས་སོགས་བྱས། སྐྱེལ་མ་བ་རྣམས་ཕྱིར་ཐེགས། རས་ལྔའི་ལ་ཐོག་ཏུ་ངལ་གསོ་བྱས་ཤིང་འབྲས་སོགས་བཞེས་སྤྲོ་བཀྱེ།
རས་ལྔའི་ལ་བབས་ཙམ་དེ་ན་ཐུར་རྒྱ་མཚོ་ཟེར་བའི་རྩེ་ཆེན་པའི་གཞིས་ཀ་ཞིག་འདུག་པའི་དབོན་ཁང་དགའ་མོ་ཞིག་དུ་དེ་ནུབ་བསྡད། སླེབ་འཕྲལ་སྐུ་བརྙན་རྣམས་ལ་བལྟས་པས་ལྟ་བས་ཆོག་མི་ཤེས་པ་དགའ་ཚོར་ཆེན་པོ་བྱུང་སྐུ་རྣམས་གྲལ་ལ་བསྒྲིགས།
ན་བཟའ་ཕུལ་མཆོད་པ་བཟང་པོ་བཤམས་དཀར་མེ་ཕུལ། ཇ་མཆོད་དྷཱིཿཡིག་མ་དེ་ཡང་དེ་འཕྲལ་བརྩམས་པ་ཡིན། དེ་ནས་ཁར་ཁ་རྫོང་གི་བྱང་ངོས་དེར་ཚ་བ་ལ་སླེབ།
དེ་འཚམས་ཐང་སྨད་ཀྱི་མཚོ་ལགས་དྲུང་གི་གཞིས་ཀ་དེར་ཕེབས་བསུ་སྣང་དཀར་བས་གཙོས་པའི་སྟག་རྩེ་ནས་ཀྱི་ནང་གཟན་རགས་བསྡུས་བྱུང་དེར་ཇ་སྦྱོར་སྦྲེལ་གྱི་བར་ལ་བསྡད།
དེ་ནས་སྟག་རྩེར་སླེབ་སྡེ་པ་ཆོས་མཛད་པས་སྐུ་འདྲ་རྣམས་སྟོན་ཟེར་བསྟན་པས་འདི་དངུལ་རང་ཨེ་ཡིན་ནམ་བཤའ་ཚེ་དཀར་པོ་འདྲ་ཟེར། སྡེ་པ་ཕུན་ཚོགས་པ་བསམ་རྩེ་ན་བུ་གཏེ་ལ་ཡོད་པ་དེ་ཡང་དེང་སང་སླེབ་

རྒྱུ་ཡིན་པས་ཞག་ཤས་སྡོད་དགོས་གསུང་ཞག་ལྔ་འགོར། སྡེ་པ་ཕུན་ཚོགས་པ་ཡང་བྱོན་བྱུང་གོང་མའི་སྐུ་འདྲ་གཟིགས་སྡེ་པ་ཆོས་མཛད་པས་ཕུན་ཚོགས་འདི་དངུལ་ཨེ་ཡིན་པ་འདུག་ཟེར་ཕུན་ཚོགས་པས་དངུལ་གྱི་ནང་ནས་ཧོར་དངུལ་རང་ཡིན་པ་འདུག
།བླ་མ་རིན་པོ་ཆེ་གཞིས་ཀ་རུ་སྐུ་ནོམ་པ་ཆེ་རང་འདུག་གོ་གསུང༌། གནས་དེར་ཕྱག་དྲུག་མགོན་པོ་དཀར་དམར་མཐིང་གསུམ་གྱི་རྗེས་གནང༌། དམར་པོ་སྐོར་གསུམ། ཚེ་དབང༌།
སྒྲོལ་དཀར། གཏོར་སྒྲུབ་སོགས་བྱས། ཡོང་དུས་སྡེ་པ་སྟག་རྩེ་བ་དྲུང་འཁོར་དང་བཅས་པས་འབྲོང་རྩེའི་ཐད་ཀྱི་ཆུ་ཤར་ཁ་ཐུག་ཕེབས་སྐྱེལ་བྱས། མཁར་སྟག་རྩེའི་དབའ་བོ་སྟག་ཤར་དེ། །ཁོང་ཆོས་སྲུང་རྣམས་ལ་བཅོལ་གཉེར་ཞུས།
།དམག་སྟོང་ཕྲག་འཚོགས་ཀྱང་མི་བརྫི་བའི། །རྦད་སྟོང་འུར་སྒྲོག་པ་དེ་ནས་བྱུང༌། །རྩེ་ཆེན་ནས་སྡེ་པ་དཔོན་བློན་སོགས་ཆིབས་ཁྲོམ་ཤིན་ཏུ་ཆེ་བས་ཕེབས་བསུ། གྲྭ་ཚང་གསུམ་གྱི་གྲྭ་བ་རྣམས་ཀྱིའང་སེར་སྦྲེང་སྒྲ་རོལ་ཆ་དང་བཅས་ཕེབས་བསུ་བྱས།
རྩེ་ཆེན་དུ་སླེབ་རྩེ་ཆེན་སྡེ་སྲིད་ཡུམ་སྲས་སོགས་ཀྱིས་ཀྱང་དེ་དུས་ཚེ་བཀའ་སོགས་མང་པོ་གསན། གཟིམ་ལགས་ཞལ་ངོ་རྣམས་ཀྱིས་མགོན་པོའི་ཕྱི་འཁྲིད་ནང་འཁྲིད་སོགས་དགོས་གསུང་འབུལ་རྩིས་ཡོད།
ཇོ་གདན་བཞི་སྡེ་དབུ་མཛད་ཡོན་ཏན་ཆེ་བ་ཆེས་ཟེར་བ་དེ་དང༌། ཤོ་མ་རིའི་བླ་མ་གསེར་མདོག་ཅན་པ་ཡིན་པའི་རི་ཁྲོད་དགའ་ལྡན་གྱི་མཁན་པོ་ཡང་བྱས་སྐུ་ཡོན་ཡང་ཆེ་ཟེར་བ་དེས་ཀྱང་མགོན་པོའི་འཁྲིད་དེ་ལྟ་བུ་ཤིན་ཏུ་འདོད་པ་ཞིག་ཡོད་པས་སྔར་ཡེ་མ་ཐོབ་ད་ལན་གནང་དགོས་ཟེར།
རགས་བསྡུས་ཙམ་ལ་འཁྲིད་བྱས་ཤིན་ཏུ་སྨར་བ་བྱུང༌།
གཟིམ་ལགས་དྲུང་ཡང་དེ་དུས་ཀྱི་དམིགས་པ་དེ་ལས་གསལ་བ་དང་ཡིད་ཆེས་པ་མ་བྱུང་

གསུང༌། ཁོང་གཞན་རྣམས་ཀྱང་བློ་ཁ་ཤིན་ཏུ་རྫོགས། དེ་ལོ་རྩེ་ཆེན་གྱི་ལྕགས་རིག་གསལ་པ། སྤེ་ལྕོག་གསར་པ་མང་པོ། །ཆུ་སྤེ་གསར་པ་སོགས་ལ་རབ་གནས་དགོས་གསུང༌། སྟེང་གི་ཚོམས་ཆེན་དེར་དར་ཡོལ་དང་ཐང་སྐུ་ཐོག་ཚད་མ་གསར་པ་མང་པོ་བསྒྲིགས།
རང་རེ་དཔོན་སློབ་རྣམས་ཀྱིས་ཀྱེ་རྡོར་གྱི་ཆོ་ག་རྡུལ་ཚོན་མ་སོགས་རབ་གནས་རྒྱས་པར་བྱས། སྡེ་པ་ནས་དུང་ཆེན། རྒྱ་གླིང༌། འཕན་གདུགས་སོགས་མང་པོའི་སྟ་གོན་བྱས།
སྤེ་ལྕོག་བཞི་རུ་ཞི་རྒྱས་དབང་གི་སྦྱིན་སྲེག་བྱས། སྒོ་སྤེའི་སྟེང་དེར་སྒོམ་ཁང་གསར་པ་འཇའ་རིས། དར་ཤམ་སྐེད་བྲིས་སོགས་བཟབས་པ། ཀ་བདུང་རྣམས་ལ་གཞུ་རིང་ཐུང༌། ཚོན་རྫོགས་གསེར་ཤོག་མ་བྱས་པའི་ནང་དུ་རྩེ་ནས་གསོལ་ཇ་མང་པོ།
།ཕྱོགས་ཕྱོགས་ནས་ཀྱང་ལྟིར་རྒྱུགས་མང་པོ། །ཚོགས་འཁོར་བཟབས་མ་དང་བཅས་ཆུ་སྤེ་སོགས་ལ་ཡང་རབ་གནས་བྱས་ཡུལ་ཁད་ཤིན་ཏུ་ལེགས་པ་སྒྲ་རོལ་ཆ་འུར་དིར་རེ་བ་དར་གདུགས་ཁྲ་ཐིབ་སེ་བ་བྱུང༌།
ཁོ་བོ་ཅག་གི་རྨི་ལམ་དུ་ཡང་རྩེ་ཆེན་ཡིན་ཟེར་བའི་རི་མཐོན་པོ་ཞིག་ལ་འཛེགས། གྲོག་སྲུབས་ཤིག་ལ་དར་པོ་ཆེ་མང་པོ་འཛུགས་ཀྱིན་རྩེ་ལ་ཕྱིན་རྩེ་མོར་དར་འཕྱར་བའི་རྨི་ལྟས་བྱུང༌།
རྩེ་ཆེན་པ་ལ་རྟེན་འབྲེལ་ལེགས་སྙམ་དུ་བསམ། ཁྱོད་ཀྱི་སྙན་གྲགས་དཔལ་དང་འབྱོར། །གཟུགས་ཅན་ཡིན་པ་འདིར་ཤོང་བ། །ནོར་འཛིན་ཁྱོན་འདི་བྱེད་པོ་ཡིས། །ཡངས་པར་བྱས་པ་དོན་ཡོད་སྙམ།
།སྔོན་མེད་སྙན་བརྒྱུད་ཟབ་མོའི་གཏམ། །སྐལ་བཟང་རྣ་བའི་རྒྱན་དུ་བྱས། །སྐལ་མེད་བརྒྱལ་ཡང་སྲོག་འཚོ་བ། །སྨན་བླས་རྫུ་འཕྲུལ་བྱས་སམ་ཅི། །ས་འཛིན་མཛེས་མའི་དཔུང་རྒྱན་དུ། །རབ་གནས་བཟང་པོའི་གདུ་བུ་མཛེས།
།འཕན་གདུགས་

སྒྲ་དང་རོལ་མོ་ཡིས། །སྟོང་གསུམ་ཁྱབ་ལ་སུས་མི་སྨོན། །དེ་ནས་བྱང་ལ་ཐེགས་རྩིས་བྱས་རྩེ་ཆེན་ནས་དཔོན་བློན་རྣམས་ཀྱིས་མི་གྲོང་ཀླུ་སྡིངས་ཐུག་ཕེབས་སྐྱེལ་བྱས། དཀར་གུར་ཆེན་མོ་ཕུབ་གསོལ་ཇ་བཞེས་སྤྲོ་སོགས་བསམ་གྱིས་མི་ཁྱབ་པ་བྱས།
དེ་ནུབ་ཁྲོ་ཕུ་མ་སངས་དྲུང་གི་སྒོས་གཞིས་སུ་བསྡད། སང་ཉིན་སྔ་བའི་ཆ་ལ་ཁྲེའི་ལ་ལ་བྱས་ལ་བབས་རྩ་ན་ན་གཞུང་སྤང་གཤོངས་སོགས་ཤིན་ཏུ་སྐྱིད་པ་དེར་རྩེ་ཆེན་ནས་གསོལ་འདེགས་བྱས།
དེ་ནུབ་དགོན་པ་རྫོང་དུ་དབང་ལྡན་ནས་གང་ཅིའི་མཐུན་སྦྱོར་བྱས་བསྡད། སང་ཉིན་དབང་ལྡན་དུ་སླེབ་པར་ཚོ་ཤག་གི་གཟིམས་ཁང་གསར་པ་ཤིན་ཏུ་ཉམས་དགའ་བ་དེར་ཞག་བཅུ་སྐོར་བསྡད།
དབང་ལྡན་སྡེ་སྲིད་སྐུ་མཆེད། དྲུང་ཆེན་ཞལ་ངོ་སོགས་ལ་ཚེ་བཀའ་སྒྲོལ་དཀར་སོགས་རྣམ་གྲངས་མང་བ་དང༌། ལོགས་བྲིས་གསར་པ་ལ་རབ་གནས་རྒྱས་པར་བྱས། ཇ་སེར་ནག་རྩེ་མོ་ལ་ནན་བླུད་དང་བཞེས་སྤྲོ་སོགས་བཟབས་པར་བྱུང༌།
མཁར་དབང་ལྡན་གྱི་སྡེ་སྲིད་སྐུ་མཆེད་དང༌། །མི་འབྱོར་ལྡན་གྱི་དྲུང་ཆེན་རིན་རྒྱམ་པས། །དཔལ་ཕུན་ཚོགས་ཀྱི་ཡོ་ལང་ཟད་མེད་སྤེལ། །དུས་བཟང་པོར་ལུགས་གཉིས་ཅིག་ཅར་འཛོམ།
།དེ་ནས་ཏང་ཏང་ལ་ལ་བརྒལ་སྲང་ཕུ་དོ་པེར་ཞག་གཅྀག་བསྡད། སང་ཉིན་སྔ་བར་ལངས་ལོ་མ་ལག་དགོན་པའི་བླ་བྲང་དུ་ཞག་གཅིག་བསྡད། སང་ལྷུན་རྩེར་སྡེ་པ་གསེར་མ་ལ་མཇལ་རྩིས་ལོ་གསར་གྱི་འབུལ་བ་སྡུད་པའི་ཐུགས་བྲེལ་ཆེན་པོ་ཡོད་ཟེར་ནས་བེར་ཆེན་བླ་བྲང་དུ་སླེབ།
མཁར་ལྷུན་རྩེའི་མི་དབང་སེར་མ་བ། ས་འབུལ་སྡུད་ཀྱིས་བྲེལ་ནས་ཞལ་མ་མཇལ། །བདག་རང་ཡུལ་ལ་རིངས་པའི་དགའ་བ་ཆེས། །ས་བདེ་འཇམ་གྱི་ལམ་ལ་ཐལ་ལེ་ཕྱིན།
།སང་རྫིང་ལུང་དུ་འགྲོན་ཁང་དང་ཕྱུག་

པོ་སྐྱི་ལོད་ཀྱི་དེར་ཚ་བ་ལ་སླེབ་ཇ་སོགས་ཤིན་ཏུ་མང་བ་བྱུང༌། དེ་ནས་བྱ་གཤོངས་ནས་གྲྭ་པ་རྣམས་ཀྱིས་བོ་དོང་ཨེའི་བར་དུ་དར་གདུགས་རོལ་མོ་སོགས་ཀྱི་སེར་སྦྲེང་བྱས་སླེབ། བྱ་གཤོངས་སུ་མང་ཇ་ཟུང་ནས་འགྱེད་ཕོགས་ཁལ་རེ།
སྤྲོད་རྙིང་པ་གང་ཡོད་ཀྱི་སྟེང་དུ་སྤྲོད་གསར་ཤག་ལོ། གཉན་ཕུག་གི་གཞིས། འདུ་ཁང་བཀྲ་ཤིས་གསེར་ཁང༌། ཆོས་གྲྭ་ཕྱི་ནང༌། རྡོ་ལྷ་ལྷ་གཡབས་སོགས་རྐང་འཐུང་གི་དོ་ར་འཁྲིགས་པ།
བླ་བྲང་ཚེ་རིང་གུར་ཁང༌། ཚེ་རིང་གཡབས་དཀར་དང་བཅས་པ་གསར་བཅོས། ལྷ་ཁང་གསར་རྙིང་མགོན་ཁང་དང་བཅས་པར་མཆོད་ཆ་ཆ་ཚང༌། འདུ་ཁང་དུ་མདོ་སྡེ་པོ་ཏི་སུམ་ཅུ། བླ་བྲང་གི་བརྩམས་ཆོས་རྣམ་འགྲེལ་ལ་སྒྲུབ་ངག་ནས་གཏན་ཚིགས་རབ་དབྱེའི་བར་བཤད་པ་ཤོག་བུ་དྲུག་ཅུ་སྐོར།
དབང་ཡིད་ཟུར་བཀོལ། ཁྱད་པར་གཏན་ཚིགས་རབ་དབྱེ་ལ་ཚད་མ་མདོ་དང་སྦྱར་བ། གཞུང་ཆུང་དང་སྦྱར་བ། རྣམ་འགྲེལ་རང་རྐང་དང་སྦྱར་བ་གསུམ་ཕར་ཕྱིན་ཟུར་བཀོལ་ལ་དགེ་འདུན་ཉི་ཤུའི་ལུགས་གསུམ་གསལ་བྱེད།
རྟེན་འབྲེལ་གྱི་ཟུར་བཀོལ། ཆོས་འཁོར་གྱི་ཟུར་བཀོལ། མཛོད་སྤྱི་དོན་ཆེན་མོ། །མཛོད་རྒྱུ་འབྲས་ཀྱི་བཤད་པ། སྤང་གཉེན་གྱི་ཟུར་བཀོལ།
དབུ་མའི་དཀའ་འགྲེལ་ཤོག་བུ་སུམ་ཅུ་སྐོར། འདུལ་བའི་དཀའ་འགྲེལ་ཤོག་བུ་སུམ་ཅུ་སྐོར། སྨན་གཞིའི་ཟུར་བཀོལ་སུམ་ཅུ་སྐོར། ཐལ་འགྱུར་གྱི་དོགས་གཅོད་རིགས་གཏེར་དཀའ་འགྲེལ་ཤོག་བུ་ལྔ་བཅུ་སྐོར།
བློ་རིགས་ཆེན་མོ་ཤོག་བུ་སུམ་ཅུ་སྐོར། སྡོམ་གསུམ་སོ་ཐར་དཀའ་འགྲེལ། སྔགས་སྡོམ་འགོའི་ཟུར་བཀོལ། དེ་རྣམས་ཕལ་ཆེར་སྤྲོད་ལ་ཡོད། གཞན་ཡང་རང་གི་བརྩམས་ཆོས་སྡོམ་གསུམ་གྱི་ཕྱག་ཆེན་

རྩོད་སྤོང༌། ཕྱག་ཆེན་རང་ལུགས། ཡུལ་ཆེན་གྱི་རྣམ་བཤད། དྲོད་ཀྱི་རྣམ་བཤད། ལུགས་གཉིས་ཀྱི་སེམས་བསྐྱེད་ལ་འཁྲིད་རེ་རེ་ཡོད། ཕྱག་ཆེན་རྩོད་སྤོང་འདི་རི་བོ་ཆེའི་རྗེ་དྲུང་ངག་དབང་དྲུང་དབུས་ནས་ཡར་ལམ་བྱ་རྒོད་གཤོངས་སུ་ཕེབས་པའི་ཚེ་སྤྲུལ་སྐུ་པདྨ་དཀར་པོས་ཕྱག་ཆེན་གན་མཛོད་ཟེར་བ་ཞིག་ཡོད་དེ་ཐུགས་མཁོ་ན་བཞག་གི་ཟེར་བཞག་སོང༌།
ལོ་གསུམ་ཙམ་ལྟ་བ་ཡང་མ་བྱུང་ཕྱིས་རྗེ་དྲུང་འགྱུར་མེད་སོགས་ཀྱིས་གན་མཛོད་དེ་ལ་ཁོང་གིས་ལན་ཅིག་མཛད་པ་རིགས་པ་འདུག་གོ་གསུང་ཟེར།
ལན་དགོས་པའི་གནད་ཅི་འདྲ་ཡོད་དམ་བསམ་བལྟས་པས་རྩོད་སྤོང་གི་ཐད་དུ་དངོས་སུ་རྩོད་པའི་རྩོད་པ་སྤང་བ་དང༌།
དོན་གྱིས་རྩོད་པའི་རྩོད་པ་སྤང་བ་གཉིས་མཛད་ནས། ཕྱི་མ་དྲི་བ་ལྷག་བསམ་རབ་དཀར་དང༌། སྔ་མ་སྡོམ་གསུམ་ལ་མཛད། རབ་དབྱེ་ལས། ཕྱག་ཆེན་པ་ལ་དོགས་གཅོད་གནང་བའི་སྐབས་ཐམས་ཅད་ལ་ཐེར་ཆགས་ཀྱི་ལན་མཛད་འདུག
།འོན་ཀྱང་རབ་དབྱེའི་དེ་དོན་ལ་ཞུགས། ཕྱག་ཆེན་པའི་དེ་དོན་ལ་མ་ཞུགས་པས། པདྨ་དཀར་པོ་འགྲན་ཟླ་དང་བྲལ་ཡང་འདི་ལ་ལན་ཐེབས་སྙམ་ཁོ་བོས་ཀྱང་རྩོད་སྤོང་དེ་སྟོན་ཅག་ཅིག་ལ་བརྩམས་པ་ཡིན།
སྐུ་གཞོགས་ལ་འགྲོ་མྱོང་པ་ཁ་རེ་ལ་སྤྲུལ་སྐུས་ཀྱང་ས་པཎ་ལ་རྒན་འཆལ་གསུང་བ་སོགས་མཛད་འདུག་པས། དེ་ལན་ཉམས་འཆར་ཙམ་བྱས་ན་ཨེ་ཆོག་བྱས་པས་འགའ་ཞིག་དེ་མི་ལེགས་ཟེར། འགའ་ཞིག་ཐུགས་ཡུལ་ཤིན་ཏུ་ཡངས་པས་ཐུགས་དགྱེས་པ་མིན་པ་སྐྱོན་མི་ཡོང་ཟེར།
ཁོ་བོས་ཀྱང་ཉམས་འཆར་འགའ་རེ་བྱས། ཕྱིས་ཡི་གེ་སྤྱན་ལམ་དུ་འབྱོར་འདུག་པས་འཕྲལ་མི་དགྱེས་པ་མི་འདུག་ཀྱང་སྒར་པ་རྣམས་ཐུགས་འཁྲུལ་པོ་འདུག་ཟེར།
ཁོ་བོའི་རྩོད་སྤོང་གི་འགོ་ཐོ་རེ་

བ་ལ་མཆན་བུའི་ལན་ཙམ་གནང་བྱུང་བ་དེ་ལ་ཡང་ལན་སྤྱན་དབྱེའི་ཆོ་ག་ཞེས་པ་ཞིག་བརྩམས། རྗེ་ནཱ་རོ་པཎ་ཆེན་སྤྲུལ་པའི་སྐུ། །གཞན་འགྲན་ཟླ་མེད་ཅིག་ལོས་ཡིན་མོད། །རྗེ་ས་པཎ་རྣམ་དཔྱོད་སྤུངས་པ་ལ།
།ཅི་འགྲན་ཡང་རྣམ་དཔྱོད་ལོང་དང་མཚུངས། །རྗེ་ས་པཎ་རྣམ་དཔྱོད་གྲིབ་བསིལ་གྱིས། །སྙིང་ཚ་གདུང་མུན་པ་བསལ་བར་ངེས། །མཁས་གཞན་ལ་སྤྱན་དབྱེའི་ཆོ་ག་བྱས། །ཐུགས་སྡུག་འཐུམས་དགོངས་དབྱིངས་མ་འཁྲུངས་ཤིག
།འདིའི་རྩོད་པ་རྩོད་ལན་རྣམས་རྗེ་གྲང་ཆེན་རབ་འབྱམས་པའི་སྤྱན་ལམ་ཕེབས་པའི་ལན་དུ། མང་དུ་ཐོས་པའི་ཚོན་བརྒྱ་གསལ་བའི་ལམ། །རྣམ་དཔྱོད་མེ་ལོང་ཡངས་པར་ཤར་འདི་དེས། །མཁས་རློམ་ཕལ་ལ་སྨྲ་བཅད་གདམས་པ་བྱིན།
།ཆོས་ཀུན་སྙིང་པོར་བསྡུས་པ་དཔལ་གྱི་མགུར། །ལེགས་བཤད་དལ་བུར་སྟོན་ལ་ངོ་མཚར་ཅི། །ཉམས་འགྱུར་སྟོང་གིས་སྤྲས་པའི་ལེགས་བཤད་སྒྲ། །ཐོས་པར་གྱུར་པའི་རྣ་བ་འདི་ཡ་མཚན།
།དེ་སླད་ཡོངས་རྫོགས་བསྟན་པའི་ཁུར་ཆེན་པོ། །སྙིང་སྟོབས་ཕྲག་པར་ལོན་པས་མི་ངལ་བའི། ལྷག་བསམ་རབ་དཀར་ལྷ་ཡི་གླང་པོ་ཁྱོད། །མཁས་པའི་སྐྱེད་ཚལ་མཛེས་པའི་རྒྱན་དུ་མཛོད། །ཕྱག་ཆེན་རྩོད་སྤོང་ཐད་རྣམས་རྒྱལ་འཕམ་ཇི་ལྟར་བྱུང་དཔྱོད་ལྡན་གཟུར་གནས་ཡོད་ན་རྩོད་པ་རྩོད་ལན་ལ་གཞིགས་པས་གསལ་བར་ཤེས།
ཞེས་པ་ཡང་གནང་བྱུང་ངོ༌། །སྤྲུལ་པ་མཆོག་གི་མཆན་བུར། །ཤོག་བྱང་ཁྲོན་པ་འདིའི་གཏིང་ཡང༌།
།དཔོག་པའི་རྣམ་དཔྱོད་མི་ལྡན་པར། །ཆོས་ཚུལ་རྒྱ་མཚོའི་ཀློང་གཞལ་བའི། །རེ་བ་བྱེད་པ་ཨེ་མ་མཚར། །རྣམ་དཔྱོད་འབྲིང་ཞིག་གིས་ཤོག་བྱང་དེ་དལ་བུར་ཀླགས་

པ་ཉིད་ཀྱིས་གཞུང་དེར་ཇི་ལྟར་བསྟན་པ་རིག་པར་འགྱུར་ལ། དེ་ལྟར་མི་གོ་ན་ནི་བཤད་ཀྱང་མི་གོ་བས་བཏང་སྙོམས་ངལ་གསོར་ཆུག་ཅིག་ཅེས་བྲིས་སྣང་ཡང༌། དེ་ནི་ཡེ་ཤེས་གྲུབ་པའི་ལེའུ་ཉི་ཤུ་ཡོད་པའི་བཅོ་བརྒྱད་ཡན་དབང་པོ་རབ།
བཅུ་དགུ་པ་འབྲིང༌། ཉི་ཤུ་པ་ཐ་མའི་སྐབས་ཡིན་ཞིང༌། དབང་པོ་རབ་དེ་དབང་གིས་སྨིན་ཟིན་ཡིན་པར་བཤད་པས་གཞུང་ལ་རྣམ་དཔྱོད་ཅི་ཡང་མ་ཞུགས་བཞིན་དུ་གདུལ་བྱ་བླུན་པོ་རྣམས་ཁ་དྲངས་པའི་ཟོལ་འགྲོས་ཀྱི་ཚིག་ཚངས་པས་རྟ་ཐུལ་ལ་བདེན་གཏམ་རླུང་ལ་བསྐུར་བའི་ཚིག་སྨྲས་པ་དང་ཆོས་མཚུངས་པ་ཁོ་ན་སྟེ།
རྒྱུ་མཚན་ཅིའི་ཕྱིར་ན་ཡེ་ཤེས་གྲུབ་པའི་ལེའུ་དང་པོར། རྟོག་པ་ཐམས་ཅད་རྣམ་སྤངས་པའི།
།ཡེ་ཤེས་མཆོག་བཟང་ཐོབ་པ་ཡི། །རྡོ་རྗེ་ཡེ་ཤེས་དབང་བསྐུར་བས། །དངོས་གྲུབ་མཆོག་གཉིས་གྲུབ་པར་བྱ། །ཡང་དག་ཡེ་ཤེས་ཀུན་ལྡན་ན། །བྲིས་པའི་དཀྱིལ་འཁོར་སོགས་གཞན་དུ། །དབང་བསྐུར་བ་ནི་ལེན་ཅེ་ན།
།འདི་ནི་དམ་ཚིག་ཉམས་པར་གྱུར། །ཞེས་ཡེ་ཤེས་གྲུབ་པའི་བྱིན་རླབས་རྡོ་རྗེ་ཡེ་ཤེས་ཀྱི་དབང་བསྐུར་བ། ཞེས་པའི་མིང་ཅན་སྔར་དུ་དབང་གི་ཡེ་ཤེས་རྒྱུད་ལ་སྐྱེས་ཟིན་པས་བྲིས་སྒྲུབ་ལ་སོགས་པའི་དཀྱིལ་འཁོར་དུ་དབང་ཞུས་ཤིང་བསྐུར་ན་དམ་ཚིག་ཉམས་པར་འགྱུར་ཞེས་གདུལ་བྱ་དེ་ལས་དང་པོ་པ་མིན་པར་གསལ་བར་བཤད་འདུག་པའི་ཕྱིར་རོ།
།ཞིབ་ཏུ་དཔྱོད་ལྡན་ཡོད་ན་ཡེ་ཤེས་གྲུབ་པའི་ལེའུ་ཉི་ཤུ་པ་ལ་གཟིགས་ཤིག
།སྐབས་དེར་བཀའ་དྲིན་མཚུངས་བྲལ་ཕྱོགས་ལས་རྣམ་རྒྱལ་གྱི་དུས་ཀྱི་མཆོད་པ་མང་ཇ་རྒྱུན་ཆགས་ཀྱི་རྟེན། བོ་དོང་བྲེ་ཆེན་གྱི་ནས་ཁལ་སྟོང་ཕྲག་གཅིག་དང་བཅུ་གཉིས་བཙུགས།
མཉན་ཡོད་བྱ་གཤོངས་སུ་མདོའི་འཆད་ཉན་ལ་མི་གནོད་

པ་བྱས། གསུང་ངག་ལམ་འབྲས་ཡོངས་རྫོགས་ལན་དྲུག་ཙམ་དང༌། འཁྲིད་ཀྱང་ཐལ་ཙམ་ཅིག་དང་བདུན་བཤད། ཁོག་ཕུབས་བསྐྱེད་རིམ་ཕྱི་ནང་སོགས་ལ་ཟིན་བྲིས་བྱེད་མཁན་ཡང་མང་པོ་བྱུང༌། སྤྲོས་མེད་འཁྲིད་ལན་གཉིས།
གུར་གྱི་འཁྲིད། ཚེ་འཁྲིད། མ་གཅིག །སྒྲོལ་དཀར་འཁྲིད་རྣམས་བྱས། །ཡུལ་བོ་དོང་འཛིན་མའི་འགྲམ་པ་འདིར། །ལྷ་བི་ཤྭ་ཀརྨ་བབས་པ་བཞིན། །རྟེན་ངོ་མཚར་བཀོད་པའི་གཙུག་ལག་ཁང༌། །ལྷ་མིར་བཅས་ལྟ་བའི་མགྲོན་དུ་བྱས།
།ཡུལ་དབུས་གཙང་དད་འདུས་བློ་གསལ་ལ། །ཁོང་ཤཱཀ་སྲས་ཆོས་འཁོར་བསྐོར་བ་བཞིན། །ཆོས་ལེགས་བཤད་བདུད་རྩིའི་ཆར་པ་བབ། །ཡིད་རབ་དགའ་བདེན་པ་མཐོང་དང་མཚུངས། །དྲིན་འགྲན་བྲལ་འཇམ་དབྱངས་བླ་མ་དེའི།
།དྲིན་ཁྱེར་བ་མེད་ཀྱང་ཁྱེར་བའི་བློས། །རྒྱ་རྐང་འཐུང་བཏུང་བ་རྒྱུན་གྱི་རྒྱུར། །འབྲུ་བཟང་པོ་ཤེལ་དཀར་ཕུང་པོར་སྤུངས། །དེ་ནས་སྲས་མོ་ཀོ་ནེའི་བཞུགས་ས་ཡིན་པས་ཀོ་ནེ་མ་ཟེར་བའི་དགོན་པ་ཞིག་ན་རྗེ་རྫོགས་ཆེན་པ་ཟེར་བ་མདོ་སྔགས་ཉམས་རྟོགས་ཀྱིས་བརྒྱན་པ།
དགུང་ལོ་བདུན་ཅུ་དོན་ལྔ་བཞེས་པ་ཞིག་ཡོད་པ་དེས་དབང་ཞིག་ལ་ཤོག་གསུང་ཕྱིན། ངེད་གཞོན་པའི་དུས་ནད་ལ་རྐྱེན་དང་བསྲེ་ཐུབ་པ་ཞིག་ཡོད་ཀྱང་ཁ་རྒས་པས་ནད་འདིས་ཀྱང་ཚུར་རྔན་ཆེན་བྱེད་པ་ཞིག་འདུག་གསུང༌།
ངེད་ཡང་ཡོད་བ་དང་ཐུག་དབང་བྱེད་ལོང་ནི་མ་བྱུང༌། ལམ་ཟབ་སོགས་བརྡ་སྦྱོར་ཕྲན་བུ་ནི་བྱས།
རང་གཞོན་དུས་ཉམས་ལེན་ཅི་བྱས་ཀྱང༌། །རྐྱེན་ནད་ལ་ཐོག་རྫིས་ཐོངས་པ་དཀའ། །རང་འཆི་ཀར་ནད་མེད་སྨོན་ལམ་ཐོབ། །ཅི་བྱས་ཀྱང་བདེའོ་གྲོགས་པོ་རྣམས། །དེ་ནུབ་བྱ་གཤོངས་སུ་སླེབ། སང་ཉིན་སྔ་བ་ལ་ཡོང་

རྩིས་བྱས། བློ་བདེ་གོང་ཁ་ཐུག་གྲྭ་པ་རྣམས་ཀྱིས་སྐྱེལ་མ་བྱས་བློ་བདེར་སླེབ་ཙ་ན་ཁོང་རྣམས་ཀྱིས་སྐད་བཏོན་མཆི་མ་བྱུང་རྫི་ཆོམ་ཆེན་པོ་བྱུང༌། རང་དཀ༵འ་གནས་འཁྱུར་ནས་དགའ་ཚོར་ཆེ་ཡང་འབྲལ་མི་ཕོད་པའི་སྣང་ཚུལ་དེས་སེམས་སྐྱོ་ཤས་ཀྱང་ཆེན་པོ་བྱུང༌།
རང་དགའ་སྤྲོའི་སྣང་བ་སག་གེ་ལ། །ཁོང་མིག་ཆུས་ཇ་བསྐོལ་སྐྱེལ་མ་བྱས། །སེམས་སྐྱོ་ཡང་ཁོང་ནད་མ་ཞུགས་པར། །རྗེ་བླ་མ་སྲུང་མའི་བཀའ་དྲིན་ཡིན།
།གྲྭ་པ་བྱིངས་དེ་ནས་ལོག་བྱ་གཤོངས་སུ་སླེབ་ཙ་ན་གླིང་གསེབ་སྐྱ་ཐག་གེ་བ་སེམས་སྐྱོ་ཕྱོད་དེ་བ་བྱུང་ཟེར། གྲྭ་པ་ཐོག་ཅིག་གིས་དེ་ནས་ཀྱང་བཅུ་པ་རོང་ཐུག་ཕྱིན། ཆོས་གླིང་པ་རྣམས་ཀྱིས་བཅུ་པ་འོག་མའི་གསུམ་མདོ་དེར་སྔོན་ལ་ཕྱིན་ཇ་སྐོལ་བྱས་འདུག
།གུང་ཚིགས་དེ་རུ་བྱས། དེ་ནུབ་ལ་སྐོག་ཏུ་སླེབ། གྲང་མོ་ཆེའི་གྲྭ་པ་དོས་པ་རྣམས་སྔ་འགྲོས་ལ་ཐེགས། དཔོན་སློབ་རགས་བསྡུས་རྣམས་འཆོས་མར་གདན་འདྲེན་བྱས་ཕྱིན་ཞག་གཉིས་བསྡད།
ཁོང་ཡབ་ཡུམ། སྲང་དབར་ཆོས་ལེགས་ཡབ་ཡུམ་སོགས་རྣམས་ལ་ཚེ་བཀའ་དམར་པོ་སྐོར་གསུམ་སོགས་བྱས། ཕྱག་དྲིལ་ཧོར་དྲིལ་དངོས་གཙང་ཞིག་ཕུལ་བ་དེ་སྔ་གོང་ཡིན།
དེ་དུས་ཀྱང་འབུལ་བ་ཤིན་ཏུ་བཟང་བ་མཛད། སང་བྱེ་ལའི་ཆུ་མིག་ཐུག་ཕེབས་སྐྱེལ་གསོལ་འདེགས་སོགས་བྱས། དེ་ནུབ་རྒྱང་དུ་ཆོས་རྗེ་ཚུལ་ཁྲིམས་པས་ཤོག་གསུངས་ཕྱིན། དེ་ནས་སང་ཉིན་གྲང་ཆེན་ཆོས་འཁོར་ཡང་རྩེར་འགྲོ་དུས་ཞལ་ངོ་ཆིབས་རགས་དང་བཅས་པས་ཕེབས་བསུ།
རྒྱ་གླིང་དུང་ཆེན་དང་བཅས་སེར་སྦྲེང་བཟབས་པ་བྱས་ཆོས་འཁོར་ཡང་རྩེའི་བླ་བྲང་གི་དྲི་གཙང་ཁང་དུ་སླེབ། དེ་ཚེ་སྡེ་སྲིད་དཔོན་བློན་གྱིས།
།བྱིན་རླབས་རྟེན་འབྲེལ་ཟབ་མོའི་ལམ། །ཅི་དགོས་ཆོ་

ག་རྫོགས་པར་བསྒྲུབས། །སེམས་ཀྱི་ངལ་གསོ་དེ་རུ་བྱས། །ཕག་ལོ་ལོ་གསར་ལ་རྣམ་རྒྱལ་སྟག་རྩེའི་རྩེར་ཤོག་གསུངས་ཕྱིན་གསོལ་ཇ། བུར་སྟོན། གོ་ར་སོགས་བཟབས་མ་དང་བཅས་པའི་ཐུགས་དགྱེས་དགྱེས་མཛད། རོགས་རམ་འཇམ་དབྱངས་སྨྲ་བའི་རྒྱ་མཚོ་དང༌།
མང་ཐོས་ནམ་མཁའ་རྣམ་རྒྱལ་གཉིས་རིགས་ལུང་ལ་སླང་བའི་དགའ་སྟོན་བཞད་གད་ཤིན་ཏུ་ཆེ་བ་བྱུང༌། མེ་ཕག་གི་བགྲང་གཞི་གསར་པ་ལ། །འདར་རྣམ་རྒྱལ་སྟག་རྩེའི་ཕོ་བྲང་རྩེར།
།ལུགས་གཉིས་མཛོམ་དགའ་སྟོན་བསམ་མི་ཁྱབ། །གཞན་རྣ་བའི་རྒྱུན་གྱུར་གླུ་གར་རོལ། །ལོ་དེ་ལ་འདར་ཆོས་འཁོར་ཡང་རྩེ་རུ་གསུང་ངག་དགོས་ཟེར་ལོ་དེའི་ཟླ་བ་གཉིས་པའི་ཉེར་གསུམ་ལ་ལམ་འབྲས་བཙུགས།
སེམས་བསྐྱེད་དང་རྒྱུ་དབང་གི་ཚེ་ཞལ་ངོ་རྣམས་ཀྱང་ཕེབས། སྲས་འབྱོར་ཆེན་ཡང་སྐུ་བཙས། མེ་ཏོག་གི་ཆར་མང་པོ་ཡང་བབས། རྟེན་འབྲེལ་འཛོམ་ཟེར་བ་ཡང་བྱུང༌། བྱང་ཆུབ་ཐུགས་བསྐྱེད་སྨིན་བྱེད་བྱས།
།མེ་ཏོག་ཆར་བབས་སྲས་ཡང་འཁྲུངས། །ཕྱི་ནང་གསང་གསུམ་རྟེན་འབྲེལ་འཛོམ། །སྙན་གྲགས་ཕྱོགས་ཀྱི་མཛེས་མའི་རྒྱན། །དེ་དུས་ལམ་འབྲས་ལ་ཕྱོགས་ནས་བྱོན་པ་ཆོས་རྗེ་མདོང་རབ་འབྱམས་པ་བྱམས་པ་བདེ་ལེགས།
རྐྱང་འདུར་ཆོས་རྗེ་བྱམས་པ། ར་ནམ་མཁའ་རྣམ་རྒྱལ། དགེ་སློང་མངའ་རིས་པ་སྤུན། ཆོས་རྗེ་འཁྱོག་པ་བློར་རྒྱམ། དྲུང་རམས་པ་བྱམས་སྙིང༌། ཆོས་མཛད་སྐྱབ་མ། ཆོས་མཛད་རྒྱ་རྒོད་པ།
གཞན་རྣམས་གཞི་བ། ནུབ་དགོན་ནས་ཆོས་རྗེ་བཟོད་རིན། ཡ་ག་ཆོས་སྡིངས་ནས་ཆོས་རྗེ་བཙུན་གྲགས། དབོན་ཆེན་ཀླུ་དབང༌། ཀུན་དགའ་མཆོག་གྲུབ་

སོགས་རགས་བསྡུས་ལ་སྤྲོས་མེད་ཀྱི་འཁྲིད་ཟུར་དུ་བྱས། ཁོང་རྣམས་མགུར་ཤིན་ཏུ་བཟང་བས་སྤྲོས་མེད་བླ་མ་མཆོད་ཆོག་དེ་ཡང་རྒྱུན་ལྡན་དུ་བྱེད་ཀྱིན་འདུག །ཟླ་བ་བཞི་པའི་ཚེས་བཅུ་ཁྲ་རྒྱུ་བའི་ཉིན་འདར་ནས་ས་སྐྱོང་མི་དབང་ཆོས་སྐྱོང་ལྷུན་གྲུབ་ཀྱིས་ལམ་འབྲས་སོགས་འཁྲིད་ཆེན་པོ་བདག་གིས་མི་འཆུན།
ཚར་ཆེན་ཆོས་ཀྱི་རྒྱལ་པོ་གཤེགས་རྗེས། ཚེ་འདི་ཕྱིའི་སྐྱབས་གནས་འཕྲལ་ཕུགས་ཀྱི་བློ་རྩེ་གཏད་རྒྱུའི་བླ་མ་ཁྱེད་གཅིག་པུ་ཡིན་པས་ལམ་ཟབ་ཀྱི་འཁྲིད་ཅིག་དགོས་གསུང་དགོངས་པ་དང་སྦྱར།
ཟླ་བ་དེའི་ཉེར་དགུའི་ནུབ་རྨི་ལམ་ལ་ངམ་རིང་གི་ཆོས་གྲྭར་དམ་བཅའ་བཞག །གཞན་དང་འབྲེལ་ཏམ་བྱས་པས་རང་ཉིད་རྒྱལ་བའི་སྤོབས་པ་སྤྲོ་སག་གེ་བ་དང་སྤོས་ཤེལ་གྱི་འཕྲེང་བ་ཤིན་ཏུ་ལེགས་པ་བརྒྱ་རྩ་གཉིས་སྐོར་ལག་ཏུ་བརྒྱུས།
རྗེ་བླ་མས་ལུང་བསྟན་མང་པོ་མཛད་པའི་ཉམས་སྣང༌། ཟླ་བ་ལྔ་པའི་ཚེས་གཉིས་ཀྱི་ནུབ་རྨི་ལམ་ན་ཚོན་སི་དམར་པོ་གསར་པའི་ཆོས་གོས་གྱོན་པའི་རྨི་ལམ་སོགས་ཤིན་ཏུ་བཟང་བ་ཡང་བྱུང༌།
ལམ་ཟབ་ཕྱི་ནང་གི་བྱིན་རླབས་འཁྲིད་དང་བཅས་པ། བླ་མ་རིགས་ལྔའི་བྱིན་རླབས་སོགས་མང་པོ་ཕུལ་ཐུགས་ཤིན་ཏུ་དགྱེས་པ་ཡང་བྱུང༌།
འཁོར་འབངས་ཆོས་བཞིན་སྐྱོང་བའི་མི་དབང་གིས། །ཟོལ་མིན་ཐུགས་ཀྱི་རེ་ལྟོས་བདག་ལ་བཅོལ། །རང་ཉིད་གར་འགྲོའི་ངེས་པ་མི་འདུག་ཀྱང༌། །དུས་ཀུན་མི་འབྲལ་སྙིང་གི་དམ་བཅའ་ཕུལ།
།བཀའ་དྲིན་ཟླ་བྲལ་ཚར་ཆེན་ཆོས་ཀྱི་རྗེའི། །མཁྱེན་བརྩེའི་གསེར་གྱི་ཉག་ཐག་གིས་སྦྲེལ་བའི། །བདག་དང་བདག་ལྟོས་དད་ལྡན་སྦྱིན་བདག་ཆེ། །ཁྱེད་བཞུགས་དག་པའི་ཞིང་དེར་དྲོངས་མཛོད་ཅིག
།རང་སྙིང་ནས་

བཅགས་པའི་གྲིབ་བསིལ་གྱིས། །ཁྱེད་ཐུགས་ཀྱི་གདུང་སྐྱོང་མ་ནུས་པར། །ངག་གཅམ་བུའི་འགྱུར་མགུགས་སྙན་པོ་ཡི། །གཞན་དད་ལྡན་བསླུ་བར་བྱེད་ན་འཚངས། །ཚེས་གསུམ་གྱི་ནུབ་རྨི་ལམ་ལ་གཞན་གྱིས་ཕུལ་བའི་གདུགས་གཉིས་ཙམ་ཕུབ་པ་དང༌།
ཁྱད་པར་ཁྲོ་ཕུ་གདུང་བརྒྱུད་ཀྱིས་ཕུལ་ཟེར་བའི་གདུགས་ཆུང་ངུ་ལེགས་པ་རང་ཞིག་འདུག་པ་དེ་པོ་ཏི་རྣམས་ཀྱི་སྟེང་དུ་འབུུ་བ་བསམ་པ་ཞིག་བྱུང༌། དེ་མཚམས་རང་ཁང་པ་དོག་གེ་བ་ཞིག་ན་འདུག
།དེའི་སྟེང་ན་ཁྱི་གུ་ཆུང་ངུ་སྣུམ་ཟུལ་ལེ་བ་འདུག་པ་དེ་ངེད་ཀྱི་མལ་དུ་ཞུགས་བྱུང་འདི་སྙིང་རྗེ་ཆོས་སྐྱོང་གི་རྣམ་འཕྲུལ་ཡིན་བསམ་པ་བྱུང༌། རང་གསར་པའི་གོས་གྱོན་གདུགས་རིམ་ཕུབ།
།ཁོང་སྲུང་མའི་རྣམ་འཕྲུལ་ལུས་ལ་འཁྲིལ། །ཁྱེད་སྦྱིན་བདག་བུ་སློབ་དད་ལྡན་རྣམས། །དུས་ནམ་ཡང་བསླུ་བར་མ་གྱུར་ཅིག །ཡང་ཚེས་བཞིའི་རྨི་ལམ་ལ་སྐས་རིང་པོ་ཞིག་ལ་རྟ་ཞོན་ནས་ངེད་གསུམ་གྱིས་ཕྱིན་གཡང་ཟ་སེ་བ་ལ་བགྲོད་ཁང་པ་ཚོམས་དམ་པོ་ཞིག་ཏུ་སླེབ།
མི་བདག་དང་བདག་ལ་བློ་གཏད་གསུམ། འགྲོས་མགྱོགས་བྱེད་ཆུ་འཐུང་བཞོན་པར་ཞོན། །ལམ་འཁྲུལ་མེད་ཐར་པའི་སྐས་ལ་འཛེགས། །གནས་དག་པའི་ཞིང་དུ་སོན་པས་བདེ།
།ཡང་དེའི་ནུབ་རྨི་ལམ་ལ་ངེད་རང་སངས་རྒྱས་ཀྱི་སྐུ་མང་པོ་པར་ལ་འདེབས་ཀྱིན་འདུག་པ་ཞལ་ཕྱག་སོགས་གསལ་པོ་བྱུང༌། མི་ཞིག་གིས་དཔར་དེ་ཀུན་གསལ་པོ་ཐེབས་སོང་ཟེར།
རྗེ་མཁན་དང་མཇལ་བའང་མང་དུ་རྨི། ཟབ་འཁྲིད་ལེགས་གདམས་བདུད་རྩིའི་ཁུ་བ་འདིས། །མི་ཕྱེད་དད་ཐོབ་སྦྱིན་བདག་སློབ་བུ་ཡི། །སྙིང་ལ་ལྷ་ཡི་པར་བཞིན་

འཕོས་གྱུར་ནས། །ཅི་བསམས་བཞེད་དགུའི་དོན་རྣམས་འགྲུབ་པར་ངེས། །དེའི་ལོ་ལམ་འབྲས་ཀྱང་དབང་བྱིན་རླབས། ལུང་སོ་སོ། འཁྲིད་རྣམས་ཆ་ལག་ཚང་བ་ཟླ་བ་བདུན་ཙམ་གྱི་བར་ལ་རྫོགས་པར་གྲུབ། འཁྲིད་ཟུར་པ་རྣམས་ཀྱང་ཟླ་བ་ལྔ་པའི་ཉེར་བཞི་ལ་གྲོལ།
དེ་ནས་ཆོས་མཚམས་ཅུང་ཟད་བྱས་ཉེ་བརྒྱུད་ཤིན་ཏུ་ཉེ་བརྒྱུད་ཀྱི་འཁྲིད་རྣམས་ཀྱང་རྫོགས་པར་བཏང༌། ཟླ་བ་བདུན་པའི་ཉེར་བཞིའི་ཁྲ་རྒྱུ་བ་ལ་ཞལ་ངོ་རྣམས་ལ་རྡོ་རྗེ་རྣལ་འབྱོར་མའི་བྱིན་རླབས་སྔོན་འགྲོའི་འཁྲིད་ཀྱི་རིམ་པ་རྣམས་བྱས།
ཟླ་བ་བརྒྱད་པའི་ཚེས་བཅུ་ལ་གྲོལ། དེ་སྐབས་རྨི་ལམ་ཌཱ་དྲིལ་དང་བཅས་ཡེ་ཤེས་དབབ་པའི་རིམ་པ་ཤིན་ཏུ་གསལ་བ་རང་བྱུང༌།
བསམ་མི་ཁྱབ་ཐུན་མོང་མ་ཡིན་པ་ཤིན་ཏུ་ཟབ་ཟེར་བ་དེ་ཡང་བྱས་པ་ཡིན། རྗེ་ངོ་མཚར་བློ་གསལ་རྒྱ་མཚོ་ཡིས། །མཚན་འོད་གསལ་ངང་ནས་ལུང་བསྟན་བཞིན། །གནས་ཆོས་འཁོར་ཡང་རྩེའི་ཆོས་ཀྱི་ཁྲིར།
།ཆོས་སློབ་བཤད་ཟབ་མོའི་འབྲུག་སྒྲ་བསྒྲགས། །ཁོང་དད་ལྡན་ས་སྐྱོང་ཡུམ་སྲས་མཆེད། །ཐུགས་རབ་དགྱེས་བདུད་རྩིའི་ལོ་ཏོག་སྨིན། །གཞན་བསྐལ་མེད་འབྱུང་པོའི་བྱ་རྣམས་ལོངས། །ཐུགས་མ་འཁྲུག་བློ་མུན་སྲོས་ན་བདེ།
།ལམ་འབྲས་ཀྱི་སྐབས་དབྱར་མཐོངས་ལྕོང་ཤོལ་ཀླུ་སྡིངས་སུ་བྱས། གྲྭ་པ་རྣམས་དང་སྡེ་སྲིད་ཀྱི་མང་ཇ་སོ་སོ། གོར། བུར་སྟོན་སོགས་ཤིན་ཏུ་བཟབས་པ་བྱུང༌། རབ་འབྱམས་པ་རྐྱང་འདུར་བྱམས་པ་དང་བྱམས་སྙིང་གཉིས་ཀྱིས་འབེལ་གཏམ་བཞད་གད་སོགས་ཤིན་ཏུ་ཆེ་བ་བྱུང༌།
ལམ་འབྲས་སྐབས་སུ་ཟིན་ཐུན་མང་པོ་བཏང༌། དྲུང་རམས་པ་ནམ་མཁའ་རྣམ་རྒྱལ་གྱིས་དམ་ཚིག །ཚོགས་

འཁོར། དབང་ཆུ། རབ་གནས་ཀྱི་ཆོ་ག་བཟང་དྲུག །རྟེན་བཟང་པོའི་ཁྱད་ཆོས་གཟུངས་བཞུགས་འཇུག་ཚུལ། ཕོ་འཁོར་མོ་འཁོར་སོགས་ལ་དོགས་གཅོད་དང་བཅས་པའི་ཟིན་བྲིས་ཤིན་ཏུ་གསལ་བ་བྱས། རང་གིས་ཀྱང་སློབ་བཤད་འཁྲིད་རིམ་དེ་དེ་དུས་བརྩམས་པ་ཡིན།
ཁོང་ངུར་སྨྲིག་འདུས་པའི་དགེ་འདུན་སྡེར། །ཆོས་ལེགས་བཤད་དགག་དང་སྒྲུབ་པ་འཕེལ། །གནད་ཆེ་བ་རྣམས་ལ་ཟིན་ཐུན་བྱས། །རང་བསྟན་པའི་དམིགས་རྒྱན་དེ་ཙམ་ཡིན།
དེ་ནས་ཕག་ལོ་ཟླ་བ་བཅུ་གཅིག་པ་ལ་ཐུབ་བསྟན་དགེ་འཕེལ་དུ་ཕྱིན་ལམ་འབྲས་དགོས་ཟེར་གཞི་བ་རྣམས་དང༌། ཕྱོགས་ནས་འབུམ་ཆེན་བསྟན་པ་དར་རྒྱས། ཉང་སྟོད་པ་ཚེ་དབང་དཔལ་འབྱོར། ཤག་ཚལ་པ་འབུམ་པ་ཆོས་དར།
ཤྲཱི་ནས་དགེ་སློང་དཀོན་བཟང༌། སྨད་ཆག་པ་དབོན་བཙུན། བྱ་གཤོངས་པ་ཀུན་གཞོན། ཆ་ལུང་ནས་སྒྲུབ་པ་བཅུ་གཅིག །ཤར་ཕུག་པ་སྒྲུབ་པ་གསུམ་རྣམས་ཡོད། དེ་རྣམས་ལ་ལམ་འབྲས་སློབ་བཤད་ཆ་ལག་ཡོངས་རྫོགས།
སྤྲོས་མེད་ཀྱི་དབང་འཁྲིད་ཡོངས་རྫོགས་རྣམས་བྱས། གནས་ཐུབ་བསྟན་དགེ་འཕེལ་ཆོས་གྲྭ་ཆེར། །ཆོས་སློབ་བཤད་བརྒྱུད་པ་གསུམ་ལྡན་དང༌། །གཞན་བརྒྱུད་པ་གཉིས་ལྡན་སྤྲོས་མེད་འཁྲིད། །རྗེ་ཚར་ཆེན་བསྟན་པའི་དཔལ་དུ་དར།
།འབུམ་ཆོས་དར་བ་དང་ཕུ་རབ་འབྱམས་པ་ཞིག་གིས་ཟིན་བྲིས་ཀྱང་ཐོ་རེ་བ་བྱས་འདུག །ཆ་ལུང་སྒྲུབ་པ་བཅུ་གཅིག་གིས་གཞི་བསྙེན་དང་སྦྱིན་སྲེག་རྫོགས་པར་བྱས། དེང་སང་ཀྱང་ལམ་བསྡུས་འཆག་མེད་བྱེད་ཀྱིན་འདུག
།དེ་ནས་རང་གི་བསམ་ཚོད་ལ་རྗེ་ཀུན་

དགའ་མཆོག་ལྡན་ལ་སྔར་མ་ཐོབ་པའི་ཆོས་འདྲ་ཞུས་ན་བསམ་པ་ཡོད་པ་ལ་འགའ་ཞིག་གིས་དེ་མི་རིགས་ཟེར་བ་མང་དུ་བྱུང་ཀྱང་རང་རེ་བྱ་གཤོངས་པ་ནང་འཚོགས་ཡིན་པ་དང༌། བསླབ་པ་བགྲེས་པ་དང་མདོ་སྔགས་ཀྱི་སྐུ་ཡོན་ཆེན་པོ་ཡོད་པ་ཚུན།
རང་གིས་མ་ཐོབ་པའི་ཆོས་ཞུ་བ་ལ་ཕན་ཡོན་མ་གཏོགས་མི་རིགས་པ་གཅིག་ཀྱང་མེད་སྙམ་རང་གིས་རྦད་བཅད་སྙན་ཞུས་འབུལ་དུ་བཏང་བས་ཞལ་བཞེས་བྱུང༌། དེ་དུས་རྨི་ལམ་གྱི་མཚན་མ་གསལ་པོ་བྱུང་བ་ནི།
ལོ་བྱི་བ་ཟླ་བ་དང་པོའི་ཚེས། །དུས་ཡར་ངོ་རྫོགས་པ་གཉིས་པ་ལ། །རྗེ་བླ་མས་ཞལ་བཞེས་བྱུང་བའི་ཚེ། །མཚན་རྨི་ལམ་མཚན་མ་འདི་ལྟར་མཐོང༌། །གནས་གྱང་རིམ་སེ་རོལ་ཁང་རྙིང་དུ།
།དོན་ཆུ་མིག་འདོན་སྙམ་ཕུག་ཏུ་ཞུགས། །རོགས་བདེན་པའི་ཚིག་གིས་འདི་སྐད་ཟེར། །གནས་ས་འོག་རིམ་པ་མང་པོ་ན། །ཀླུ་གཙུག་ན་ནོར་བུའི་ཆུ་ཀླུང་སྐད། །གསུང་སྙན་སྙན་མང་པོ་སྒྲོག་གོ་སྐད། །དེར་གང་ཕུག་ཉམས་དགའ་རྡོ་རོ༵མ་ཅན།
།ཕྱོགས་འདི་ནི་ས་གཉན་ཡིན་ནོ་ཟེར། །ཅུང་འཇིགས་འཇིགས་བྱེད་ཀྱང་འཇིགས་མི་སྙམ། །སྐྱབས་གསུམ་དང་རྩ་བརྒྱུད་བླ་མ་ལ། །ཕྱག་འཚལ་ཞིང་རྡོ་རིམ་བསལ་བ་ལ། །ཕུག་ས་རྡོས་ཁེངས་པའི་གནས་ཤིག་མཐོང༌།
།ཆུ་གཙང་མ་ས་འོག་ཤོར་རོ་སྙམ། །གྲོགས་རྣམས་ཀྱིས་གཡམ་བག་ལག་ཆ་ཡིས། །ས་ཕུང་པོ་བཤས་པའི་འོག་ཅིག་ན། །ཕུག་ཟབ་མོ་གཡམ་པས་བཅད་པ་མཐོང༌། །དེ་བསལ་ཚེ་ས་ཕུག་ཡངས་སེ་བ།
།མདོག་སེར་སྐྱ་ཁྲོལ་ལེ་བ་ཞིག་སྣང༌། །ཆུ་མ་མཐོང་རང་སེམས་ནོངས་པའི་ཚེ། །སླར་དེ་ནང་གཡམ་ལེབ་གཅིག་བསལ་བས། །དེ་

འོག་གཞིར་ས་ཕུག་ཉམས་དགའ་བར། །ཆུ་སྔོན་པོ་ཐོལ་གྱིས་རྡོལ་བ་མཐོང༌། །འདི་རྟེན་འབྲེལ་ལེགས་སྙམ་རབ་དགའ་ཤར། །དོན་དེ་ལའང་ཆུ་འགྲོ་མི་འདུག་པས། །ཆུ་འགྲོ་ས་ཤིང་རྟས་ལམ་གཏོད་པ། །ཆུ་ལྷུང་ལྷུང་སྙན་པར་འབབ་པའི་སྐད།
།ཁོང་གཉིས་འཐུང་དགའ་བའི་སྐད་འདྲ་བས། །དུས་རྒྱུན་ཆད་མེད་པར་འབབ་བོ་སྙམ། །སེམས་རབ་དགའི་བདུད་རྩི་ཅི་ཡང་ཐོབ། །རྨི་ལམ་དེ་ལྟར་བྱུང་བས་དེ་དོན་མང་པོ་ཞིག་གི་བརྡ་ཡིན་པ་འདུག་སྙམ་སེམས་རབ་ཏུ་དགའ།
རྗེ་བླ་མ་དགོན་པར་སྤྱན་དྲངས། ཆོས་འབྲེལ་གྱི་ཐོག་མ་ཚེ་དཔག་མེད་ཛེ་ཏཱ་རིའི་དབང་བྱེད་པ་ངོར་པའི་སྲོལ་ཡིན་གསུང་དེ་ག་བཞིན་ཞུས། དེ་ནས་འཁོར་ལོ་བདེ་མཆོག་ལོ་ནག་དྲིལ་གསུམ་ལས་ནག་པོ་པའི་དབང་རྗེ་དམ་པ་ལ་ཐོབ་ཟིན་པས།
ལོ་ཡི་པ་དང་དྲིལ་བུ་པའི་དབང་ཞུས། སྒྲུབ་ཐབས་བརྒྱ་རྩའི་རྗེས་གནང་གི་རིམ་པ་རྫོགས་པར་ཐོབ། གསང་འདུས་མི་བསྐྱོད་པའི་དབང་ཡང་ཞུས།
དེ་ནས་ཕུའི་ཆབ་ལ་དཔོན་སློབ་ཅབ་མཐུན་ཕེབས་ཆབ་ཁར་གསང་འདུས་སྒྲོན་གསལ། མདོར་བྱས། མདོ་བསྲེ་སོགས་ཀྱི་ལུང་གནང༌། མི་འཁྲུགས་པའི་དབང་ཡང་ཞུས། དེ་མཚམས་རྩེ་ཆེན་ནས་ལམ་འབྲས་ལ་ཡོང་དགོས་གསུང་བའི་ཕོ་ཉ་བ་སླེབ།
རྗེ་བླ་མ་དཔོན་སློབ་རྣམས་ཕུ་ནས་སྐྱིད་གཤོངས་སུ་ཞག་གཅིག་བཞུགས། དེ་ནས་ཕེབས་སྐྱེལ་བྱས། རྗེ་བླ་མ་ཀུན་དགའ་མཆོག་ལྡན་ལ། །དབང་རྗེས་གནང་མང་པོའི་བཀའ་དྲིན་ཞུས།
།ཕྱིས་རྨི་ལམ་ཟབ་མོས་མཚམས་སྦྱར་ནས། །ཆོས་མང་དུ་ཐོས་པའི་རྟེན་འབྲེལ་བསྒྲིགས། །རང་རེ་གྲང་ཆེན་དུ་ཕྱིན། སྨྱུང་གནས། དབང་

མོ་ཆེ་སོགས་ཀྱི་བྲེལ་བ་ཆོད་མཚམས་ཤར་ལ་ཕྱིན་དེ་ནུབ་ལ་ལྐོག་ཏུ་བསྡད། སང་ཉིན་བྱ་གཤོངས་སུ་སླེབ། གྲྭ་པ་རྣམས་ཀྱིས་དྲེས་མ་ནས་སེར་སྦྲེང་བྱས་བསུས། མང་ཇ་གཉིས་བྱས། ཤར་རྩེ་ཆེན་རྒྱལ་པོའི་ཕོ་བྲང་དུ།
།ཁ་ཟ་འདོད་ཀྱི་ལྟོགས་བྲེལ་མ་ཡིན་ཀྱང༌། །ཁོང་སྦྱིན་བདག་གི་དད་སུན་མི་འབྱིན་ཕྱིར། །ཆོས་སློབ་བཤད་སྤེལ་སྙམ་ཤར་རེ་ཕྱིན། །དེ་ནས་སང་ཉིན་བེར་ཆེན་བླ་བྲང་དུ་སླེབ། ཁོང་རྣམས་ལ་ཚེ་དབང་སོགས་བྱས།
དེ་ནས་སང་ཉིན་བདེ་ཆེན་རྩེའི་གླ་ཚལ་དུ་ཚ་བ་ལ་སླེབ། དེ་ནས་ཡོམ་ལག་བླ་བྲང་གི་མདུན་གྱི་ཐང་ཀར་བླ་བྲང་ནས་གསོལ་ཇ་བཟང་བ། རོགས་རྣམས་ལ་སྐོམ་སིང་སོགས་ཤིན་ཏུ་སྨར་བ་བྱུང༌།
རྫི་ལ་བུད་ཙམ་གྱི་ལ་ཐོག་ཟེར་བའི་གྲོང་པ་ཞིག་ཏུ་བསྡད། དེ་ཕན་ཆད་ལ་རྩེ་ཆེན་པས་གསོལ་འདེགས་རྩྭ་གཟན་སོགས་ཡོང་གིན། དེ་ནས་སྲད་པ་ངུར་དུ་བསྡད། སྲད་རྒྱུད་པ་བའི་བླ་བྲང་དེ་ནས་གསོལ་ཇ་རྒྱུགས་བྱུང༌།
རང་རེས་ཀྱང་ཇ་ལྟིར་རྒྱུགས་བྱས། སང་སྔ་བར་ལངས་ཡོངས་པས་སྲད་དོ་དཔེ་ནས་གསོལ་ཇ་འབུལ་བ་སོགས་བྱུང༌། ཆུ་ཤར་བརྒྱུད་དེར་རྟ་བབས་བྱས་ཡུད་ཙམ་བསྡད། དེ་ནུབ་དབང་ལྡན་དུ་སླེབ་དྲུང་ཆེན་དྲུང་གིས་དགོན་པ་རྫོང་གི་ཆུ་ཚན་དེ་དགའ་མོ་ཡོད་པས་འཕྲོད་པོ་ཡོང་གསུང༌།
གུར་སོགས་མཐུན་རྐྱེན་བསྒྲིགས་ཞག་གསུམ་ཆུ་ཚན་དེར་བསྡད། དེ་ནས་གང་ལ་ལ་བྱས་རྩེ་ཆེན་པ་རང་གི་གཞིས་ཀ་ཡིན་ཟེར་བའི་ཁང་པ་ཞིག་ཏུ་བསྡད།
སང་གསོལ་འདེགས་ཀྱི་གསོལ་བ་དེ་རུ་ཀ་བྱས། སྡེ་པ་དཔོན་བློན་ཆིབས་ཁྲོམ་མང་པོ་དང་བཅས་ཕེབས་བསུ། གྲོང་གསར་ཐད་ཀྱི་རྩི་ཁ་ཡངས་པོ་དེར་གུར་ཆེན་པོ་ཕུབ་གསོལ་

ཇ་གསུམ་སྦྲེལ་གྱི་བར་བསྡད། དེ་ནས་རྩེ་ཆེན་ཕོ་བྲང་དུ་སླེབ་རང་གི་གཟིམས་ཆུང་ནོར་རྒྱས་སུ་བྱས། ལམ་འབྲས་སྣང་གསུམ་གྱི་ཆོས་དུས་ཚེས་བཟང་བ་ལ་བཙུགས། ཆོས་འཆད་ས་རབ་གསལ་བར་མ་རིང་མོ་ཞིག་འདུག་པ་དེར་བྱས།
དེའི་དུས་སྡེ་པ་ཕུན་ཚོགས་ནས་ཀྱང་བུ་གཏེའི་གྲོལ་ཆ་ཅུང་ཟད་བྱུང་གསུང་ཕེབས་འདུག་པས། ལམ་འབྲས་རང་ལ་ནི་སྡོད་སྐབས་མ་བྱུང་བ་ཡོང་ངམ་ཟུར་དུ་སྤྲོས་མེད་ཀྱི་འཁྲིད་ཅིག་དགོས་གསུང་དེ་ག་བཞིན་ཕུལ།
དེ་དུས་བདེ་གཟར་གྱི་གཞི་མ་ཞིག་ཐིང་ཡོད་འདུག་པས་ཕུན་ཚོགས་དྲུང་གི་ཕྱག་རྫས་རགས་རིམ་ཀྱང་རྩེ་ཆེན་དུ་སླེབ་འདུག །ཁྱད་པར་སྤྲུལ་སྐུ་བསོད་དཔལ་བས་བྲིས་པའི་རྟེན་གཙོ་ཁ་ཆེ་པཎ་ཆེན།
ས་པཎ་སོགས་ཀྱི་སྐུ་ཐང་ཤིན་ཏུ་ལེགས་པ། དེ་བས་ཀྱང་ས་སྐྱ་པཎ་ཆེན་གྱི་རྫ་སྐུ། ཁ་ཆེ་པཎ་ཆེན་གྱི་རྫ་སྐུ་ལས་ཀྱང་ཆེས་ལྷག་པ་མིག་གི་བདུད་རྩིར་གྱུར་པ་དེ་ཚོ་མཐོང༌། དེ་ནས་སྣང་གསུམ་དང་སྤྲོས་མེད་གྲོལ།
རང་གི་བསྙེན་པ་ཁ་གསོ་བྱས། རྒྱུ་དབང་གི་སྐབས་སུ་རྡུལ་ཚོན་གྱི་དཀྱིལ་འཁོར་བཞེངས་པ་ཕྱིས་གཤེགས་གསོལ་བྱས་ཆུས་ཡང་ཡང་བཀྲུས་ཀྱང་མ་དག་པར་ཁྲ་ལམ་མེ་འདུག་ཟེར། རྒྱུ་དབང་གི་རིམ་པ་གྲོལ།
སྔགས་ལམ་མ་ཚུགས་ཙམ་ལ་དབང་ལྡན་ནས་ཆོས་མཛད་གྲོ་དཔེ་བ་གནང་བྱུང་ནས། དབང་ལྡན་སྡེ་པ་སྐུ་བགྲེས་པ་སོགས་ཤ་དུག་གི་སྐྱོན་བྱུང་དབང་ལྡན་དུ་ཆོག་དཔོན་ལ་ཡོང་དགོས་གསུང་གསང་བའི་ཚུལ་དུ་མཛད་ཀྱིན་འདུག
།བདག་གིས་གཟིམ་ལགས་ལ་གནས་ཚུལ་ཞུས་པས། སྤྱིར་དབང་ལྡན་པ་སྦྱིན་བདག་ཡིན་པ་དང༌། ཁྱད་

པར་དྲུང་ཆེན་དད་སྟོབས་ཀྱི་སློབ་མ་ཕྱག་ཕྱི་འགྲུབ་ཆེ་བ་ནས་གསང་འདི་ལ་ཡུད་ཙམ་ཅིས་ཀྱང་ཕེབས་རིགས་གསུང༌། དབང་ལྡན་ལ་ཕྱིན་དབང་ལྡན་རྩེའི་གཟིམས་ཁང་དུ་དགྱེས་པ་རྡོ་རྗེའི་དུས་ཐ་མའི་ཆོ་ག་དཔོན་སློབ་ལྔས་བཏང༌།
མཚན་བྱང་བསྲེགས། ཚོགས་སུ་ཆོ་གའི་བསྔོ་བ་སོགས་ལ་ཡུད་ཙམ་ཕྱིན། རྟ་སྒ་ཆས་རྣ་བའི་པད་ཀོར་སོགས་འབུལ་ཆ་ཉི་ཤུ་རྩ་གཅིག་ཚན་ཅིག་བྱུང༌། གནས་བསྔོ་བ་གསོན་གཤིན་རྗེས་སུ་འབྲང༌།
།ཅི་བསྔོས་པའི་འབྲས་བུ་དོན་བཞིན་འགྲུབ། །གནས་མིན་པའི་བསྔོ་བ་བློ་སྦྱོང་ཙམ། །འདི་ཕྱེད་པ་འཇམ་དཔལ་ས་སྐྱའི་དྲིན། །དོན་མ་ཤེས་མགྲིན་པའི་གཟེངས་མཐོ་ཡང༌། །ཁྱི་རྒན་པོའི་གསུང་དབྱངས་སྒྲོག་པ་ལ།
།ཁྱིའི་བུ་ཆུང་འགྲམ་པ་འདེགས་པ་ཡིས། །ཁོང་མགྲོན་པོ་ས་མཐར་བསྐྲད་པས་ཅི། །ལྷ་དགྱེས་པ་རྡོ་རྗེའི་ཡེ་ཤེས་མེས། །ཁོང་གཉིས་སྣང་འཁྲུལ་པའི་བུད་ཤིང་བསྲེགས། །སེམས་རང་གསལ་དག་པའི་ཞིང་དུ་བསྐྱལ།
།དུས་ཐ་མའི་ཆོ་གའི་འཕྲིན་ལས་ཡིན། །གནད་མི་ཤེས་མེ་ཆོག་ཕཊ་སྒྲོགས་ཀྱང༌། ཁོ་ཁུགས་ན་གསོན་པོ་ཨ་ཚ་ཚ། །གཞན་ཕན་གནོད་མེད་པས་ཡོན་གྱི་སྡིག །ཚེ་ཕྱི་མའི་ཁྲེལ་ཐུམ་བོར་ལ་ཐོང༌།
།དེ་ལྟ་བུའི་བྱ་བ་ཚར་ནས་དེ་ནུབ་བར་ཚོ་ཤག་ཏུ་བསྡད། སང་ནང་པར་སྡེ་སྲིད་དམག་དཔོན་དྲུང་གིས་རྩེར་ཤོག་གསུང་གཟིམས་ཆུང་དགའ་མོ་ཞིག་ཏུ་ཞག་གཅིག་བསྡད། ཁོང་དཔོན་བློན་སོགས་ལ་ཚེ་བཀའ་ཕུལ།
དེའི་སང་རྩེ་ཆེན་དུ་ཡོངས་སྔགས་ལམ་མན་ཆད་སྒྲོལ་མ་ལྷ་ཁང་དུ་བཙུགས། ལམ་འབྲས་ལ་དབུས་པ་དཀའ་བཅུ་པ་ཟེར་བ་རྒྱལ་ཆེན་གླིང་པ་ཞིག་ཡོད་པ་དེ་རྣམ་དཔྱོད་ཤིན་ཏུ་ཆེ་ཡིག་གཟུགས་

ལེགས་པ། བརྡ་དག་པོ་བྱས་པ་ཞིག་འདུག་པ་དེས་ལམ་འབྲས་སློབ་བཤད་འདི་ཤིན་ཏུ་ལེགས་པ་ཞིག་འདུག །སློབ་བཤད་ཡོད་པའི་ལུང་རིགས་ཀྱི་སྒྲུབ་བྱེད་ཅིག་ཟིན་ཐུན་གནང་དགོས་སྐྱོར་འགོ་ཡང་ང་རང་གིས་བྱེད་ཟེར་དེ་བཞིན་བྱས་པའི་དཔེ་ཡང་ད་ལྟ་ལག་ན་ཡོད་པ་འདི་ཡིན།
ཁྱེད་རང་གི་གསུང་རྩོམ་རྣམས་ཀྱི་ནང་ནས་རབ་གནས་དཔེ་འདི་ཤིན་ཏུ་ལེགས་པ་མཁོ་ཆེ་བ་ཞིག་འདུག་ཟེར་འཕོ་ཐབས་བྱས་སོང༌། སྣང་གསུམ་ལ་རྩེ་ཆེན་སྡེ་སྲིད།
དཔོན་ས་ལྷ་སྲས། བདག་མོ་ཡུམ་གཟིམས་ལགས་ཁུ་དབོན། ལྷན་སྐྱེས་དྲུང་ནས་ཀུན་བསོད། རྐྱང་འདུར་བར་དཀོན་ཙེག །གྲོང་གསར་ནས་སོགས་ལྔ་བཅུ་སྐོར་ཡོད། སྒྲོལ་མ་ལྷ་ཁང་དུ་ལམ་འབྲས་པ་བྱིངས་ལ་སློབ་བཤད་དབང་འཁྲིད་བྱིན་རླབས་སོགས་ཆ་ལག་ཡོངས་རྫོགས།
ཞལ་ངོ་དཔོན་བློན་རྣམས་ལ་གསེར་ཆོས་བཅུ་གསུམ། ཛེ་ཏཱ་རིའི་དབང༌། འཆི་བདག་འཇོམས་པའི་དབང༌། མི་འཁྲུགས་པའི་དབང༌། གཟུངས་གྲ་ལྔའི་རྗེས་གནང༌།
གུར་ཞལ་གྱི་རྗེས་གནང༌། སྒྲོལ་དཀར་གྱི་རྗེས་གནང་ཚེ་འཁྲིད་དང་བཅས་པ། རྗེས་གནང་སོགས་མང་དུ་བྱས། ལྷ་སྲས་ཀྱིས་རྩེར་གསོལ་ཇ་བཞེས་སྤྲོ་སོགས་གནང་བ་ཡང་ཡང་ཕེབས། དཔོན་ས་ཡུམ་གྱིས་འབྲས་ཀྱི་སིམ་སག་སོགས་ཀ་ཊོ་ར་ཐེག་ཙམ་ཡང་ཡང་འདི་གསོལ་ཇ་ལ་ཐོབ་ལས་བཞེས་གསུང༌།
གསོལ་ཇ་སེར་ནག་གི་རྩེ་ཐུམ་མང་པོ་བསྐྱལ། སྦྱོར་ཁྱེད་རང་མཁས་པ་འདུག་པས་དེ་རུ་སྐོལ་ལ་ཁྱེད་རང་ཡང་བཞེས་འདིར་ཡང་སྐྱོལ་གསུང༌།
མཁར་ཉང་སྟོད་སྒྲོལ་མའི་ལྷ་ཁང་དུ། །ཆོས་སློབ་བཤད་གསེར་ཆོས་བཅུ་གསུམ་སོགས། །དཔལ་

ས་སྐྱའི་གསུང་ངག་བདུད་རྩི་ཕབ། །ཁོང་སྐལ་བཟང་རྣམས་ལྷག་བསམ་ཚིམ་ནས་སོང༌། །སྒྲོལ་མ་ལྷ་ཁང་གི་ངེད་རང་གི་གཟིམས་ཆུང་ཟུར་འཕྱོང་དང་བཅས་པ་ཞིག་འདུག་པ་དེའི་མལ་གྱི་འཁྲིས་ན་བློ་སྐར་སྒོ་སྒྲིགས་དང་བཅས་པ་ཞིག་གི་སྟེགས་བུ་ལ་རྒྱུན་གཏོར་བཞག་ཡོད།
ཐོ་རེངས་ལམ་བསྡུས་བྱས། ནམ་གསལ་ལེ་བ་ལ་གཏོར་མའི་དཀྱིལ་ན་མྱུ་གུ་འདྲ་བ་ཞིག་སྔོ་ལྷག་གེ་འདུག །མཆོད་གཡོག་པས་ལྗང་པ་ཞིག་གཏོར་མ་ལ་བཙུགས་པ་འདྲ་བསམ་གཞིགས་ནས་བལྟས་པས་བཙུགས་པ་མིན་པར་ལྗང་པ་ཞིག་སྐྱེས་འདུག
།གཏོར་ཟན་ལ་ནས་རྡོག་ཤོར་ན་མ་ལའི་སྟབས་ཀྱིས་མྱུ་གུ་སྐྱེས་པ་ཡིན་པ་འདུག་བསམ་ཞག་འགའ་སོང་ཙ་ན་མྱུ་གུ་སྔོ་རོང་ངེ་བ་བཅུ་ཙམ་སྐྱེས་རྩེ་ལ་མེ་ཏོག་སེ་ཆོམ་མེ་བ་ཐོན་པ་ཡིད་སྤྲོ་སིང་ངེ་བ་བྱུང༌།
མདའི་ཚོམས་ན་གཏོར་སྒྲུབ་བྱེད་པའི་གཏོར་མ་ལྔ་ཚར། རྣམ་སྲས། དམག་ཟོར་མ། དུར་ཁྲོད་བདག་པོ་རྣམས་ལའང་གཏོར་མ་རེ་ཡོད།
ཞག་འགའ་ནས་མདའི་དུར་ཁྲོད་བདག་པོའི་གཏོར་མ་ལ་མྱུ་གུ་སྐྱེས་འདུག་ཟེར། མྱུ་གུ་དུར་ཁྲོད་བདག་པོའི་ནུས་པ་ཡིན་པ་འདྲ་བསམ་པ་བྱུང་ནའང་དེ་མཚམས་གཏོར་མ་ཐམས་ཅད་ཀྱི་སྙིང་པོ་དང་མཐེབ་སྐྱུ་སོགས་ལ་དབྱར་གྱི་རྩི་ཁ་སྐྱེས་སྐྱེས་མྱུ་གུ་སྔོ་རོང་ངེ་བ་གྲངས་མེད་སྐྱེས་བྱུང༌།
དཔོན་ས་ཡུམ་དྲུང་གི་གཏོར་མ་དེ་ཡང་རྒྱུན་རིང་སོང་ཡོང་རན་གསུང༌། ཕུད་ཕྱེ་དཀར་རྒྱན་སོགས་བསྐྱལ་སོང༌།
རོགས་རྣམས་ཀྱིས་འདི་འདྲ་ཡ་མཚན་འདི་མ་སྤོས་པ་དགའ་བ་འདྲ་ཟེར་རྙིང་པ་རྣམས་བཞག །གསར་པ་ཟུར་དུ་བཙུགས་ཕྱིས་གསར་པ་རྣམས་ལའང་སྔར་བཞིན་མྱུ་གུ་སྔོ་རོང་ངེ་བ་བསམ་གྱིས་མི་ཁྱབ་

པ་ཐོན་བྱུང༌། ཕྱིས་ལྷུན་རྩེ་ཞབས་དྲུང་བཀྲ་ཤིས་སྟོབས་རྒྱས་དང་མཇལ་ཚེ་དེ་འདྲའི་ལོ་རྒྱུས་བྱུང་བས་གཏོར་མ་ལ་སྤུ་ནག་སྐྱེས་པ་འདི་སྦྱོང་མ་ཐུབ་པའི་སྐྱོན། མྱུ་གུ་སྐྱེས་པ་མཆོག་འགྲུབ་པའི་རྟགས་སུ་བཤད།
དབུས་ཕྱོགས་སུ་ས་སྐྱ་པའི་བླ་ཆེན་ཞིག་གི་གཏོར་མ་ལའང་མྱུ་གུ་ཞིག་སྐྱེས་གསུང་རྣམ་ཐར་ལ་བཏབ་འདུག་གསུང༌། རང་རེའི་མགོན་པོད་ཀྱི་གཏོར་མའི་བཀྲ་བརྟག་པའི་སྐབས་ན་མྱུ་གུ་སྐྱེས་པ་ལ་ཁམས་གསུམ་དབང་དུ་འདུ་བ་དང༌།
ཆོས་སྐྱོང་བྲན་དུ་འཁོལ་བའི་རྟགས་ཟེར་བ་སོགས་སྣང༌། དེ་མན་ཆད་རྒྱུན་ལྡན་དུ་མྱུ་གུ་སྐྱེ་བ་ཞིག་ནི་འདུག །དེ་ནས་བདེ་གཟར་གཡོས་རེ་ཆེ་བྱུང༌། རོང་པ། རྩེ་ཆེན་པ།
གསེར་མ་སོགས་ཕྱོགས་གཅིག །གཙང་བྱང་ཕྱོགས་གཅིག་ཡིན་པས་གཙང་བྱང་གི་དཔུང་ཉང་སྟོད་ལ་བཅུག །རྩེ་ཆེན་གྱི་འོག་ཏིང་ཏིང་རྫོང་དུ་སྒར་རྒྱག་པའི་ལུགས་ཡིན་འདུག་ནའང་རྩེ་ཆེན་པས་དེ་གོང་རྫོང་རོ་ལ་མཁར་ལས་བྱས།
དེ་བསྲུང་ཆ་བཅུག་ཚར་བས་དེ་ནས་སླར་ལོག་གཞུང་དེར་གཙང་བྱང་གི་སྒར་རྒྱག་སང་ཉིན་རྒྱལ་རྩེའི་འཁོར་གྱི་ཚེར་མ་ལ་མེ་རྒྱག་བྱས། དུ་ལྡིང་ནམ་མཁའ་འགྲིབ་པ་ཙམ་བྱུང༌།
སྐྱ་ཐོར་ལ་ཕྱིན་པ་འདྲ་ལ་རྒྱལ་རྩེ་ནས་སྣེ་ལོགས་ཅུང་ཟད་ཐོངས། སླར་ལོག་ཚོ་གཅིག་གིས་ཆུ་ལ་རབ་འདོན་གྲབས་བྱས། ཚོ་གཅིག་གིས་རྩེ་ཆེན་ཟམ་པ་ལ་འཚང་དྲག་བྱས། རང་རེ་སྒྲོལ་མ་ལྷ་ཁང་ན་གཏོར་སྒྲུབ་ལ་ཡོད་ནའང་རྩེ་ཆེན་སྡེ་སྲིད་ནས་དམག་ཆུ་ཐོན་ཡོང་བ་འདུག་པས་གཏོར་མ་བརྡེག་དགོས་གསུང༌།
རང་གིས་གཏོར་མ་རྒྱག་རྒྱག་བྱེད་པའི་བླ་མ་ཞིག་མིན། གཏོར་བསྐུལ་འཕྲིན་བཅོལ་ཙམ་གྱིས་ཐུས་ཞུས།

རབ་ལ་འདོན་མཁན་རྣམས་ཀྱིས་རབ་ཁུངས་མཆོད་པར་ལོག་དགོས་པ་བྱུང༌། དེ་ནས་ཟམ་པ་ལ་འཚང་དྲག་པ་རྣམས་ཀྱང་འཚང་དྲག་མ་ཁྱད་པར་ལོག་དགོས་པ་བྱུང༌། རྩེ་ཆེན་ན་བཟང་ར་དང༌། བཟང་ངུ་གཉིས་ལྷ་ཡང་ཡང་འབབ།
བཟང་ངན་གྱི་ལུང་སྟོན་པ་ཞིག་འདུག་པ་དེ་ཡོན་མཆོད་དཔོན་བློན་གྱི་བཞུགས་གྲལ་དུ་བྱུང༌། གྲི་རྨོག་སོགས་བཞག་ནས་ཕྱག་འབུལ་བྱས། མདའ་དར་གཡས་གཡོན་དུ་ཁུར་ནས་པུས་བཙུགས་མདུན་དུ་བསྡད། ངེད་ཀྱིས་ཀྱང་དར་མདུང་དཀར་པོ་ཞིག་སྦྱིན་ཁོ་མགུ་ནས་སོང༌།
རང་རེའི་དཀར་ཕྱོགས་རྣམས་ཀྱི་བླ་མའི་བྱིན་རླབས་ཀྱི་མཐུས་དེ་མ་ཐག་ཏུ་ཆུ་མདོག་དམར་པོ་རྦ་ཚུབ་དང་བཅས་པ་ཞིག་ཏུ་འགྱུར་སོང་བས་ཆུ་ལ་མ་ཐར་སོང་ཟེར།
དེ་འཕྲལ་རྩེ་ཆེན་པ་རྣམས་ཀྱིས་སྒྲོལ་མ་ལྷ་ཁང་གི་རྩེར་དཀར་དུང༌། དུང་ཆེན། རྒྱ་གླིང༌། འཕྱར་དར་མང་པོ་དང་བཅས་ལྷ་རྒྱལ་འབོད་ཀྱིན་འདུག་རང་གི་བསམ་པ་ལ་དགྲ་ལ་སྙིང་ཁྲག་བླུད་པ་ལྟ་བུར་སོང༌།
སང་ཉིན་འཚང་དྲག་ཏུ་བཏང་ཡོང་ངམ་སྙམ་པ་ཤར། ཉང་སྟོད་པ་རྣམས་ཀྱིས་སྒར་བརྡུང་སོགས་བྱེད་པའི་རྩོམ་པ་མི་འདུག་ནའང་རང་རང་གི་བསོད་ནམས་ཀྱི་མཐུས། ཕ་རོལ་པ་རྣམས་དེ་ནུབ་སྒར་བརྡུང་ཡོང་བ་འདུག་ཟེར་བརྡ་ཞོགས་ཆེན་པོ་བྱས་མཚན་ཟང་ཐག་གཉིད་བཅག
།སྤྲེ་ཉལ་བྱས་བསྡད། ཀུ་ཅོ་ཅུང་ཟད་ཙམ་ལ་འུར་ཞོགས་ཆེན་པོ་བྱེད་དགོས་བྱུང་ཟེར། སང་ནམ་ལངས་ནས་སྒར་ཕྱིར་ཐེགས་སོང༌། བདག་རང་ཕྱོགས་བསོད་ནམས་དཔུང་ཆེན་དང༌།
།ལྷ་དཀར་ཕྱོགས་ཆོས་སྐྱོང་སྲུང་མའི་མཐུས། །དགྲ་ནག་ཕྱོགས་སྲོག་དང་མ་བྲལ་ཡང༌། །སྙིང་ཁ་རུ་འཚངས་པའི་སྡུག་བསྔལ་མྱོང༌།

།ཁོང་རྩེ་ཆེན་ཡབ་ཡུམ་སྲས་བཅས་དང༌། །བློན་ནོར་བུ་ཚེ་བརྟན་སྐུ་འཁོར་བཅས། །ཐུགས་རབ་དགའ་བདེ་ཆེན་ཕུགས་སུ་ཆུད། །སྙན་གྲགས་དཀར་གྱི་བ་དན་འཕྱར་ལ་བརྩོན། །དེ་ནས་སྒྲ་ཟིན་ལེགས་པར་ཕྱེ། །ཆོས་ལྡན་གྱི་འཕྲིན་ལས་ཀྱང་དེ་ཙམ་ཡིན།
།ཡར་ཕྱོགས་ལ་འགྲོ་བསམ་པའི་གྲོལ་ཆ་ཡང་ཡང་ཞུས་པ། གཟིམ་ལགས་དྲུང་གིས་འདི་ན་གསེར་ཟེར་བའི་དབེན་དགོན་སྤྲོ་མོ་ཞིག་ཀྱང་ཡོད། ལོ་འགའ་བཞུགས་དགོས་དེ་ཙམ་མ་བྱུང་ན་ཡང་ཐུགས་ལྷོད་ཙམ་ཅིས་ཀྱང་གནང་དགོས་གསུང༌།
སྔར་གྲ་ལྔ་ཉིན་བྱེད་དབང་པོ་བདེ་གཟར་གྱི་འགྲོས་ལ་བརྟེན་རྭ་ལུང་ཕྱོགས་སུ་ཕེབས་དགོས་བྱུང་ཚེ། རང་གིས་མི་སྣ་ཉིས་སྦྲེལ་བཏང༌། གསོལ་ཇ་འབུལ་བ་ཙམ་ཐུབ་ཀྱང་ཞལ་དངོས་མཇལ་བ་ཞིག་མ་བྱུང་དེ་རྩེ་ཆེན་ཕྱོགས་ན་བཞུགས་ཡོད་འདུག་པས་དངོས་སུ་མཇལ།
གྲ་ལྔ་ནས་ལ་ཚེ་བཀའ། སྒྲོལ་དཀར་གྱི་ཚེ་འཁྲིད་རྗེས་གནང་དང་བཅས་པ་གྲུབ། གནང་སྦྱིན་ཡང་ཚད་མེད་མཛད་ཀྱིན་འདུག
།རང་རེས་ཀྱང་སྒྲོལ་མ་ལྷ་ཁང་དུ་སྤྱན་དྲངས་སེམས་དཀར་མཚོན་བྱེད་འབུལ་བ་མཚོན་ཙམ་ཡང་བྱས། སྙན་ངག་སོགས་འབེལ་བའི་གཏམ་ཡང་མང་པོ་བྱུང༌། སྙན་ངག་པ་ལྷ་མཐོང་བ་དཔལ་སྒང་པ་སོགས་ཀྱང་སྙན་ངག་ཚིག་སྦྱོར་ཤིན་ཏུ་ལེགས་ཀྱང་དཔེར་བརྗོད་ངོས་མ་ཟིན་པ་ཆོ་ལེ་བ་ཡོད་པ་འདྲ།
ཁྱད་པར་རྫས་དང་རིགས་ཀྱི་ཤན་མ་ཕྱེ། དབྱངས་ཅན་མ་རིགས་སུ་བྱས་པ་དང་རྫས་ཞེས་པ་ཐོད་པ་གྲི་གུག་སོགས་དིང་སང་གི་དངོས་སྤྱད་ལ་རྫས་སུ་བསམ་པ་མང་པོ་འདུག་ཞུས།
བདག་གིས་ཀྱང་དཔེར་བརྗོད་བྱས་པ་ཡོད་དེ། དབྱངས་ཅན་མ་རིགས་སུ་

སྦྱར་བས་གཟིགས་འབུལ་མ་ནུས། སྒྲོལ་དཀར་ཚེ་འཁྲིད་ལ་གསུང་རྩོམ་ཞིག་གནང་དགོས་གསུང༌། རང་གིས་ཀྱང་ཕྲན་བུ་ཞིག་བྱས་ཕུལ། ཡུལ་ཚོང་འདུས་ཀྱི་གྲ་ལྔ་ཉིན་བྱེད་དེ། །གྲོགས་དབུས་གཙང་གི་གྲོས་ཕུགས་འདྲི་བའི་ཡུལ།
།དུས་དེང་སང་ཆ་ཆོད་རས་སུ་འབོར། །དུས་འགྱུར་བའི་སྡུག་བསྔལ་གཞན་གཙོའང་གཟོབ། །འོ་ཡུག་དཀའ་བཅུ་པ་སྤུན་དེ་ངེད་རང་ལ་གུས་ཤིང་ལེགས་པའི་མཐུན་སྦྱོར་བྱས། སྡེ་པ་གཟིམ་ཞལ་ངོ་རྣམས་ཀྱིས་དང་ཐོག་ནས་ཐུགས་དཀར་ཞིང་དེའི་བར་དུ་ཉལ་འགྲོའི་རྒྱུན་བཞིན་གུས་ཞབས་ཆེ་བ་རང་མཛད།
བསྙེན་ཅིང་བཀུར་བའི་ཁྲི་ལ་ཡང་ཡང་བཞག །མཁར་རྩེ་ཆེན་གྲོས་འདེབས་སྔོན་རབ་འགའ། །ཡུལ་ལང་ཀའི་རྩུབ་འགྱུར་ཚལ་མཚུངས་ཀྱང༌།
།ཁོང་ཅི་འདོད་ནོར་བུས་ཁ་སྒྱུར་བས། །དུས་འགྱུར་བའི་རྙོག་མ་སངས་ནས་སོང༌། །དེ་ནས་ཡོང་ཁར་ལྷ་སྲས་དྲུང་གིས་བཀྲ་ཤིས་ཁ་བཏགས་ཀྱིས་གཙོས་པའི་བདུན་ཚན། སྡེ་པ་མ་ནས་བཀྲ་ཤིས་ཁ་བཏགས།
དངུལ་དཀར་གཟུགས། དཀར་རྒྱན། ཇ་སིགས། གོས་ཕྱི་ནང༌། གོན་མ། རས་ཡུག །གཟིམས་ཞྭ་རྒྱ་ཚོས། གཟན་ལི་ཁྲི། རིང་འགག་དངོས་གཙང༌། རྟ། གཟིམ་ལགས་ཀྱིས་བཀྲ་ཤིས་ཁ་བཏབས། ཇ་རྩེ་རྡུམ།
དར་ལྗང་ཡུག །སྔོན་གྱི་སྤེན་འདབ་དངོས་གཙང་བུབས། ཨར་སྐྱ་སྡོང་པོ། དངུལ་ཕོར། རྟེན་ཁེབས། གདིང་བ་ལི་ཁྲི། སྡེ་པ་ཕུན་ཚོགས་ནས་ཀྱིས་གོང་མའི་རྟེན་སྒམ་ཤན་མཚོན་མདངས་ལེགས་པ་དང་བཅས་པ་བཅོས་ནས་ཕུལ།
ཕྱི་བ་ལིང་འོ་མའི་རྒྱ་མཚོ་ཆེར། །ནང་དམ་ཚིག་དྲི་ལྡན་མྱུ་གུ་འཁྲུངས། །བར་ལྟ་བ་ཕྱག་ཆེན་མེ་ཏོག་འབར། །འཁོར་ཆོས་སྲུང་བུང་བ་ཐིབས་སེ་ཐིབ། །དེ་ནས་

སྡེ་པ་དཔོན་བློན་གྱི་ཆིབས་རགས་མང་པོ་དང་བཅས་ཏེ་ཁྲོ་མདའ་ནོར་བུ་སྒང་ཐུག་ཕེབས་སྐྱེལ་བྱས། གུར་མང་པོ་ཕུབ་གསོལ་ཇ་གཉིས་སྦྲེལ་བཞེས་སྤྲོ་སོགས་བཟབས་པར་བྱུང༌། བདག་མཆོད་ཡོན་ཤར་ནུབ་སོ་སོ་ཡང༌།
།དད་འདུན་དང་མཁྱེན་བརྩེའི་སྲད་བུས་སྦྲེལ། །དུས་ནམ་ཡང་ཤིས་པའི་ཆོ་ག་བསྟར། །ཆོས་ལུགས་གཉིས་དར་བ་ཉམས་རེ་དགའ། །དེ་ནས་དགོན་པ་རྫོང་ལ་བྱས་དབང་ལྡན་དུ་སླེབ། དབང་ལྡན་རྩེར་སྡེ་པ་དམག་དཔོན་དྲུང་ལ་ཚེ་དབང་སོགས་བྱས།
དེ་དུས་དྲུང་ཆེན་བསམ་རྩེར་བཞུགས་དགོས་བྱུང༌། རྒྱན་དྲུང་གང་ཅི་ལ་གནང་བྱུང༌། རྒྱན་དྲུང་གི་སྒོས་གཞིས་དབུ་རིར་ཞག་གཅིག་བསྡད་ཁོང་རྣམས་ལ་ཚེ་དབང་སོགས་བྱས།
སང་ནང་སོ་ཚེ་བདག་དྲུང་དང༌། ལ་འཁྲུད་མཁན་མང་པོས་ཏང་ཏང་ལ་ལ་སྐྱེལ་ཐུད་བྱས། སྲད་ཕུ་དོ་དཔེར་ཞག་གཅིག་བསྡད། ཁོང་རྣམས་ལ་ཚེ་དབང་སོགས་བྱས། དེ་ནས་སང་སྲད་གཞུང་ལམ་ལ་ཡོངས་པས་རླུང་འཚུབ་དཔེར་མི་བཟོད་པ་ལངས།
དོ་དཔེ་ནས་མི་སྣ་ཞིག་གིས་ལམ་སྣ་བྱས་པ་མ་གཏོགས་ལམ་དང་རབ་ཁུངས་མི་ཆོད་པ་ལྟ་བུ་བྱུང༌། དམག་ཟོར་མ་དགྱེས་པའི་ཆོ་འཕྲུལ་ཡིན་པས་རླུང་འཚུབ་ལ་དགའ་བར་བྱས་ཟེར་བ་འདུག་པས་བཟོད་ཟེར་གྱིན་ཡོངས།
ལྷ་དམག་ཟོར་རྒྱལ་མོ་འཕྲེང་བའི་རླུང༌། །སྲད་ལུང་པ་དོག་ཀྱང་རླུང་གིས་སྤོས། །རླུང་རྦ་རླབས་ཆེ་ཡང་རེག་བྱ་འཇམ། །ཁོ་མི་སྡོད་མགྱོགས་པོ་འགྲོ་ཡོ་བྱས། །དེ་ནས་ཆུ་ཐོན་ཙམ་གྱི་ལ་ཁ་ཟེར་བ་ཞིག་ཏུ་བསྡད།
གསོལ་འདེགས་རྩ་གཟན་སོགས་ཀྱི་མཐུན་འགྱུར་རྩེ་ཆེན་ནས་མཛད་ཀྱིན་འདུག །སང་ནང་པར་སྔ་བར་ལངས་ལྷུན་རྩེར་ཕྱིན། སྡེ་

སྲིད་གསེར་མ་ནི་སྒར་ཐོག་བཞུགས། ལྷུན་རྩེ་ན་ཆོས་རྒྱལ་བཀྲ་ཤིས་སྟོབས་རྒྱས་དྲུང་དང༌། སྡེ་སྲིད་དཔལ་བཀྲས་གཉིས་བཞུགས་འདུག །དཔལ་བཀྲས་དྲུང་གི་དྲུང་འཁོར་རྟ་པ་དེ་འདྲས་བསུ་བ་སྤོས་སྣ་སོགས་བྱས་རྩེར་ཕྱིན།
སྡེ་པ་དཔལ་བཀྲས་དྲུང་གིས་བཀྲ་ཤིས་ཁ་བཏགས་དཀར་པོ་དང་བཅས་ཕྱག་འབུལ་མཛད་ཀྱིན་འདུག །ཆོས་རྒྱལ་བཀྲ་ཤིས་སྟོབས་རྒྱས་དྲུང་དང་མཇལ་ཐུགས་བག་ཕེབས་པའི་འབེལ་གཏམ་སོགས་ཤིན་ཏུ་འཕེལ་བ་བྱུང༌།
སང་ཉིན་འགྲོ་རྩིས་སང་ཉིན་ཅིས་ཀྱང་བཞུགས་རང་རེ་གཉིས་འཇིག་རྟེན་ཕྱོགས་ཀྱི་གཏམ་ཚིག་གཅིག་ཀྱང་བྱས་རེ་དག་བཏོན་པས་ཆོག་གསུང༌། ཆོས་རྗེ་དཔལ་སྡིངས་རིག་འཛིན་པས་སྒོ་སྤེ་སྟེང་དུ་བོས་ཚུར་ཕྱག་འབུལ་མཛད།
ཉམས་ཆར་གྱི་བཞད་གད་ཆེན་པོ་དང་བཅས་ཐུགས་ནང་དག་པ་རང་བྱུང༌། དེ་ནས་སྡེ་པ་དཔལ་བཀྲས་དྲུང་གིས་གཟིམས་ཆུང་རྟེན་མཆོད་ཤིན་ཏུ་བཟབས་པ། རང་ལ་གདན་བརྩེགས་མཐོན་པའི་སྟེང་དུ་འབུལ་སྐྱེས་གྱ་ནོམ་པ་དང་བཅས་བཞུགས་གྲལ་ཆེན་པོ་ཞིག་ཏུ་ར་ནམ་མཁའ་དང་དགའ་ལྡན་པ་ཞིག་རིགས་ལུང་ལ་བསླངས།
ཁོས་ཁྱེད་བྱང་བ་རྡུད་ན་ངས་ཤེས་ཟེར། རབ་འབྱམས་པས་བྱང་པ་ཐམས་ཅད་གཅིག་ན་མེད།
ཁ་རི་ངོམ་ཚུལ་འདི་ཁུར་ནས་ངོ་གདོང་བཏེག་བཏེག་བྱེད་ཟེར་ངད་ལངས་པའི་ཐལ་མོ་བརྡབས་པས་འཕྲེང་བ་འཐོར་གྲལ་པ་རྣམས་བཞད་གད་ཐག་པ་བྱུང༌། དྲུང་རམས་པས་རྦད་ཆེན་པོའི་སྒོ་ནས་མཆོད་ཡར་རྒྱས་པ་བྱས།
དེ་ནས་སྔགས་འཆང་བཀྲ་ཤིས་སྟོབས་རྒྱས་དྲུང་གིས་གཟིམས་ཆུང་དུ་བོས་འབེལ་གཏམ་ཤིན་ཏུ་སྨྲར། ངས་

ས་ཕྱོགས་ཀུན་ཏུ་ཕྱིན་ཡང་སྤྱིར་སངས་རྒྱས་ཀྱི་བསྟན་པ། སྒོས་དཔལ་ལྡན་ས་སྐྱ་པའི་བསྟན་པ་བྱང་ཕྱོགས་འདི་ན་ག་འདུག །གཞན་ན་གཟུགས་བརྙན་ཙམ་དུ་སྣང་གསུང༌། དབང་བསྐུར་གྱི་ཚེ་རྗེས་ཟློས་དགོས་པ་དཔོན་སློབ་ཀུན་གྱིས་དུས་མཉམ་བྱེད་པ་འདི་ཨེ་དག་གསུང༌།
འདུལ་མངོན་གྱི་ལུགས་ལ་ནི། མཛོད་རང་འགྲེལ་ལས། འབོགས་པ་པོའི་སྔར་ཡང་སྨྲ་བར་མི་བྱ་ལ། ཁ་མཉམ་སྟེ་ཡང་སྨྲ་བར་མི་བྱ་སྟེ། དེ་ལྟར་ན་གཞན་ལས་ནོས་པ་ཡིན་གྱི་གཞན་དུ་ན་འབོག་པ་དང་ནོས་པ་འགྲུབ་པར་མི་འགྱུར་རོ།
།ཞེས་བཤད་པས་རྗེས་ཟློས་དུས་མཉམ་དུ་མི་རུང་ཞིང༌། སྔགས་ལ་ཡང་དེ་འདྲ་ཞིག་དགོས་རྒྱུར་འདུག་ཀྱང་དིང་སང་དུས་མཉམ་བྱེད་པ་ཅུང་ཟད་ཉམས་པ་ཡིན་པ་འདྲ་ཞུས།
དེ་འདྲའི་ལུང་ཁ་གསལ་ཡོད་ཕྱིན་དུས་མཉམ་མི་རིགས་པ་འདུག་གསུང༌། ངེད་ཀྱི་བུ་ཚ་ཞིག་ཀྱང་ཁྱེད་ཀྱི་རྩར་སློབ་གཉེར་ལ་གཏོང་གསུང༌། གཏོར་མའི་མྱུ་གུའི་སྐོར་ཀྱང་སྔར་བཞིན་གསུང༌།
དེ་དུས་རྗེ་དབོན་འཕགས་མཆོག་དང༌། ར་དཀྱིལ་ཁང་སོགས་ཀྱང་འདུག་པ་རང་ཕྱོགས་ཞེན་གྱི་མཐུན་རྐྱེན་ལེགས་པོ་བྱས། དཀྱིལ་ཁང་པ་དེ་དུས་ཤིན་ཏུ་ན་བ་བྱུང་བས། འོག་ཏུ་ཡོང་མ་ཁྱོད་སྟེང་གི་གཡབས་ཆུང་ཞིག་ཏུ་ཕྱིན་ཇ་དང་འབུལ་བ་སོགས་བྱས།
སྲིད་ཞིའི་དཔལ་སྟེར་རིག་འཛིན་ཨུཏྤལ་ཅན། །ཟུར་ཙམ་གྱིས་ཀྱང་རང་གཞན་ཡིད་འཛིན་ན། །རྣམ་དཀར་མཛད་འཕྲིན་སྐྱོང་ན་ལྟ་ཅི་སྙམ།
།ངོ་མཚར་ཡིད་ཀྱི་རི་མོ་ཅི་ཡང་འབྲི། །སྡེ་སྲིད་དཔལ་བཀྲས་ཡིང་འོང་དེས་པའི་གཟུགས། །གཞོན་ནུར་གྱུར་ཀྱང་འཇིག་རྟེན་གཞུང་ལུགས་སྐྱོང༌། །ཕུན་ཚོགས་

འདོད་དགུ་འབྱུང་བའི་བསྟི་གནས་དེར། །དཔལ་དང་འབྱོར་པའི་ཡོ་ལང་ཅི་ཡང་བྱས། །སང་སྔ་བར་བེར་ཆེན་བླ་བྲང་དུ་སླེབ་ཚེ་དབང་སོགས་བྱས། སང་རྫིང་ལུང་དུ་གུང་ཚིགས་ལ་སླེབ་སྦྱིན་བདག་རྣམས་ལ་ཚེ་དབང་སོགས་བྱས།
དེ་ནས་བྱ་གཤོངས་སུ་དགེ་འདུན་རྣམས་ཀྱི་སེར་སྦྲེང་གིས་བསུས་ཏེ་སླེབ། མང་བསྐོལ་སྦྱི་འབུལ་རྟ་རྣམས་བྱས། དེ་དུས་ཆོས་རྒྱལ་ནམ་མཁའ་རྒྱལ་པོ་ལྷ་དབང་རྩེ་ན་བཞུགས་པ་དང་མཇལ། དཔོན་རིགས་ཐོར་ཆགས་ལ་ཚེ་དབང་བྱས།
དེ་ནས་མཚེད་དུ་བསྟན་འཛིན་རིན་པོ་ཆེ་དང་མཇལ། རྗེ་གྲུབ་ཆེན་ནས་བརྒྱུད་པའི་ཞལ་དང་ཕྱག་བཞི་པའི་རྗེས་གནང་ཞུས། ལྷ་ཁང་ཀ་གཉིས་མའི་རྟེན་མཆོད་ཐུགས་ནང་དག་པས་ཕོད་ཁ་འཆམས་ཆས་སོགས་དང༌།
གསོལ་དཔངས་ཆེན་མོ་གསེར་ཞོ་བརྒྱ་ཟི་ཟེར་བ་སོགས་ཀྱི་ལྟད་མོ་སྣ་ཚོགས་ཀྱང་གཟིགས་འབུལ་གནང༌། བོད་ཁ་བ་ཅན་པའི་གྲུབ་ཐོབ་དངོས། །རྗེ་གྲུབ་ཆེན་གྱི་གདན་ཁྲི་སྐྱོང་བའི་རྗེ།
།ཆོས་གཞན་ལ་མེད་པའི་ངོ་མཚར་གཏམ། །གསུང་བདུད་རྩི་མྱོང་བ་སྐལ་པ་བཟང༌། །དེ་ནས་རོང་ཚོར་ཤོག་གསུང་ཆུ་བྱང་བརྒྱུད་ནས་གྲུུ་ལ་ཐོན་ནས་ཕྱིན་ཞག་འགའ་བསྡད། དབང་བྱིན་རླབས། རྗེས་གནང་སོགས་མང་དུ་བྱས།
རོང་ཚོ་བྱང་པའི་དེར་ཚེ་དབང༌། གཟུངས་གྲའི་རྗེས་གནང་སོགས་མང་དུ་བྱས། དེ་ནས་བྱ་གཤོངས་སུ་སླེབ། བོ་དོང་གཉེར་པ་མུས་ནས་ཀྱི་ནང་སོ་ཆོས་རྗེ་ལ་བྱ་གཤོངས་སུ་བྱོན་ནས་ཚེ་དབང་ཕུལ།
གྲྭ་པ་རྣམས་ལ་ཚེ་དབང་དང༌། རབ་འབྱམས་པ་ཀུན་བསོད་ལ་ཕྱག་རྡོར་རྗེས་གནང་བྱས། སང་ལ་ལྐོག་ཏུ་སླེབ་ས་ལུང་ནས་ནང་སོ་སྐུ་མཆེད་གཞོན་ནུ་གཉིས་ཀྱང་མཇལ་དུ་

བྱུང༌། དེ་ནས་ཕོ་བྲང་ལྷ་རྩེར་སླེབ། ལྷ་སྲས་ས་སྐྱོང་རྒྱལ་མོ་དང་མཇལ། དེ་དུས་ལྷ་རྩེ་ན་འདར་ནས་མི་དབང་རྣམ་དཔྱོད་དང་ལྡན་པ་དགྲ་འདུལ་དོན་འགྲུབ་བཞུགས་ཡོད་བས་དེའི་བཞུགས་མཚེར་དུ་ཤོག་གསུང་ཞག་གཉིས་བསྡད།
ནོར་རྒྱས་ཚེ་པས་གསོལ་བ་བཏབ་ནས་དཔོན་རིགས་མང་པོ་ལ་ཚེ་དབང་བྱས། རྩེ་དེ་ལ་འགྲོ་འདུག་འཚེར་བས་གྲོལ་ཆ་ཡང་ཡང་ཞུས། རིགས་ཕུན་ཚོགས་ནམ་མཁའ་ཚེ་དབང་དེ། །སྐུ་གཞོན་ཡང་ལུགས་གཉིས་རྣམ་དཔྱོད་འཛོམ།
།བྱང་ཁྲི་སྐོར་གྱི་མདུན་མ་གྲུབ་བོ་སྙམ། །སེམས་དགའ་སྤྲོ་རབ་དགའི་ས་ཐོབ་བཞིན། །དེ་ནས་གྲང་ཆེན་ནས་ནམ་ཡོང་གི་གསལ་ལེན་མི་ཡང་ཡང་བྱུང༌། གྲྭ་རིགས་འགའ་ཞིག་གིས་ཐེལ་བསྡུས་བྱས་རྒན་པའི་ལུགས་གཅིག་བཏོན་པ་འདྲ་ཟེར་བ་ཐོས་སྐྱུག་ལོག
།དེ་རིགས་བྱས་ནས་དུས་ངན་པའི་ཤན་གྱིས། བླ་མ། དཔོན་པོ་སོགས་ལའང་རིམ་གྱིས་འབྱུང་ཉེ་བས་ས་ཕྱོགས་དེར་ངེད་མི་ཡོང་བྱས། སེར་སྦྲེང་གྲབས་བྱས་ཡོད་པས་ཅིས་ཀྱང་འབྱོན་དགོས་ཟེར་བྱུང༌།
ངེད་ལ་སེར་སྦྲེང་གིས་དོན་མེད་བྱས། རགས་རྫོང་དུ་ཆོས་རྗེ་བསྟན་པ་དར་རྒྱས་བཞུགས་པའི་སར་ཕྱིན་ཞག་གཅིག་བསྡད། གྲང་ཆེན་ནས་ཡང་ཡང་འབོད་མི་བྱུང་ཡང་མ་ཕྱིན།
རྗེས་སུ་རྒན་པ་འདྲ་བྱུང་བྱིངས་ལ་སྐྱོན་མེད་ཚུལ་མང་པོ་གླེང་གིན་འདུག །དེ་ནས་གཞན་གྱིས་ཀྱང་བསྐུལ་ལྕག་ཡང་ཡང་བྱས་པས་སེར་སྦྲེང་ནི་བྱེད་མ་བཅུག་རང་གིས་བདེ་ཐལ་གྱིས་ཕྱིན།
འདར་རྣམ་རྒྱལ་སྟག་རྩེའི་མངའ་འབངས་དེར། །ཁྲིམས་འཇམ་དར་གྱི་བདེ་སྐྱིད་དར་ན་ཡང༌། །ཁྲིམས་མེད་པའི་སྤྱོད་པ་འཆོལ་དོགས་ནས། །རང་

རི་ཁྲོད་དུ་བསེ་རུའི་སེམས་བསྐྱེད་ཀྱང༌། །ཁོང་ཆོས་ལྡན་གྱི་སྡེ་སྲིད་ཞལ་ངོ་ཡི། །ཐུགས་དཀར་བའི་ལྕགས་ཐག་བཟང་པོ་བཏགས། །རང་རྦད་ཆོད་ཀྱི་སྙིང་སྟོབས་ཞན་པས་ན། །ཁོང་དད་ལྡན་ལ་ཆགས་ནས་ཞོལ་ལེ་ལུས།
།དེ་ནས་ས་ལུང་ནས་ལྷ་བཟང་དྲུང་དང་སྐྱེད་འཕྲང་དྲུང་ལ་སྡེ་སྲིད་ནས་བཀའ་སྐྱོན་ཡོད་པ་འདུག་པས་ཞུ་ངོ་དགོས་ཟེར། ལྷ་རྩེར་འདུལ་ལགས་བཞུགས་པའི་རྣམ་སྲས་གླིང་དུ་ཕྱིན། སྐྱིད་འཕྲང་ནས་ཅུང་ཡངས་པ་འདུག
།ལྷ་རྩེ་རྩེའི་བྱང་ཕྱོགས་དེ་ན་ལྷ་བཟང་ལགས་བཞུགས་འདུག་པས་དེར་ཕྱིན་ཐུགས་གསོ་གང་ཡོང་བྱས། རྩེར་སྡེ་སྲིད་ཆོས་རྒྱལ་ནམ་མཁའ་རྒྱལ་པོ་ལ་ཞུ་སྙན་ཕུལ། ཧོར་ཁྲིམས་མི་ཡོང་བའི་ཞལ་བཞེས་བཟང་པོ་བྱུང༌།
དེར་མི་དབང་དཔྱོད་ལྡན་གྲགས་པ་ལགས་སོགས་ཀྱི་རྣམ་ཐར་དཔལ་གྱི་འཁྲི་ཤིང་འདི་དཔག་བསམ་འཁྲི་ཤིང་གཉིས་པ་ཡིན་པས་འཕྲོ་རྫོགས་པ་ཞིག་རྩོམ་དགོས་གསུང་ཤིན་ཏུ་ནན་ཆགས་པ་དང༌།
མི་དབང་དགྲ་འདུལ་དོན་གྲུབ་ཀྱིས་བཟང་དར་ཁ་གྲུ། གསེར་ཞོ་གང༌། གོན་མ་སོགས་གནང་ནས་དཔལ་གྱི་འཁྲི་ཤིང་གི་ཡལ་འདབ་ཕྱི་མ་གཉིས་དང༌། རྒྱུ་ཕྲ་ཆ་གསུམ་སྙན་ངག་གི་དཔེར་བརྗོད་འདྲ་རྩོམ་དགོས་གསུང་བསྐུལ་ལྕག་གནང་གིན་འདུག
།ས་མོ་གླང་དེའི་ལོ་ཤིང་མང་སྒྲུབ་སྡེར་ཤོག་ཟེར་ཕྱིན། ཁོང་རྣམས་ལ་མ་གཅིག་ཁྲིད་དང༌། ཞེན་པ་བཞི་བྲལ་གྱི་འཁྲིད་དགོས་ཟེར། མཁའ་འགྲོ་སྡེ་ལྔའི་དབང༌། ནམ་མཁའ་སྒོ་འབྱེད་ཀྱི་དབང༌།
མ་གཅིག་ཟབ་དོན་ལུགས་ཀྱི་འཁྲིད་སོགས་བྱས། གསོལ་འདེབས་དང་ཌཱ་མ་རུའི་ཁྲོལ་ཤང་ནི་ཤིན་ཏུ་ཆེ་བ་འདུག །འགའ་ཞིག་གཉན་ཁྲོད་ཀྱང་འགྲིམ་གྱིན་འདུག་

ཟེར། ཞེན་པ་བཞི་བྲལ་གྱི་འཁྲིད་ཀྱང་རྒྱས་པ་བྱས། ངན་སོང་གསུམ་གྱི་སྡུག་བསྔལ་བསམས་པའི་ཚེ་ངེས་འབྱུང་རྣམ་དག་སྐྱེས་པ་ལོས་ཡིན། སྒྲུབ་པ་མོ་རྣམས་ཀྱི་མགྲིན་པའི་འབྲུག་སྒྲས་མིག་ཆུའི་ཆར་འབེབས་མང་དུ་བྱས་ལབ་ཁེའུ་གད་སྒྲོན་མའི་ཕཊ་དབྱངས་ཀྱིས།
།གཉན་ལྷ་འདྲེ་རྣམས་ཀྱི་རྣ་བ་བསྐུལ། །རང་འཇིགས་པ་མེད་པའི་ལྟ་སྟངས་མཐོ། །མ་ལབ་སྒྲོན་ཆོས་ལུགས་ངོ་མཚར་ཆེ། །ཆོས་ཕ་རོལ་ཕྱིན་པའི་ཡང་སྙིང་མཆོག
།གནད་ཞེན་པ་བཞི་བྲལ་ཟབ་ཆོས་འདིས། །བློ་ཆོས་དང་ལམ་དུ་འཁྲུལ་པ་ཡི། །ལམ་འཁྲུལ་མེད་སྙིང་གི་དཀྱིལ་དུ་ཆོངས། །དེའི་དུས་ས་ལུང་ནས་ཞལ་སྔ་ནས་ལུག་ར་བ་ཡང་ཆོས་ལ་ཡོད་པས། ཁོང་ནི་རྫོང་ལུགས་ཀྱི་གླེགས་བམ་མ་བུ་གཉིས་ཕུལ་བ་ཡང་ཕན་ཆེ།
གནས་དེར་རྟོགས་བརྗོད་དཔལ་གྱི་འཁྲི་ཤིང་གི་ཡལ་འདབ་ལྷག་མ་ཉི་ཤུ་པ་ཡན་དང༌། ཡོངས་བསྔོའི་ཐད་ཀྱི་འགྲེལ་པ་རྣམས་བརྩམས། དེ་དུས་བདེ་གཟར་ཡང་འཁྲུག་ཉམས་པ་ཡོད་པས།
རོང་པའི་དཔུང་རྒྱན་དུ་ཡོང་བ་འདུག་གོ་ཟེར། སྲོད་ལ་རྒྱང་ནས་གྲྭ་བགྲེས་ཤིག་བྱུང་རབ་ཕྱག་ཕེབས། ཐ་ནའང་བསྲུང་ཡིག་ཙམ་དགོས་ཟེར། ཐོ་རེངས་སྔ་བར་ལྷ་རྩེ་ནས་ཆོས་རྒྱལ་ནམ་མཁའ་རྒྱལ་པོས་ཕྱག་རྟགས་ཕེབས།
ཁྱེད་ཀྱིས་རོང་པའི་སྒར་སར་བྱོན་ན་རྒྱང་འདི་སྤྱི་མཆོད་དུ་འགྲོ་བ་འདུག་པས་ལེགས་ཚོགས་ཆེ་གསུང༌། དེ་དུས་རང་རེ་ཡང་ཁམས་བདེ་མོ་མེད་ཀྱང་ནམ་ལངས་ལ་རྟ་ཁ་སྒྱུར།
ལུག་རུའི་གདོང་དེར་སླེབ་ཙམ་ན་རྒྱང་ཕྱོགས་ན་དུ་དིང་ཆེན་པོ་འདུག །སྒར་བཏེག་འགྲོ་ཡིན་ཡོད་པ་འདུག་ཟེར། འདར་དུ་སླེབ་ཁར་འདར་པ་རྣམས་ཀྱང་དམག་གྲབ་

སག་གེ་བྱས་ལྷ་རྩེ་སོགས་ལ་བྱུང་ན་དོར་སྟོད་ལ་འགྲོ་ཟེར་ངེད་ཀྱི་བླ་བྲང་དུ་སླེབ་ཙ་ན་རིན་སྤུངས་དཔུང་སྔ་བ་ལ་བཏེག་སོང་ཟེར་འགྲོ་མ་དགོས། རང་རེའི་ཞུ་ཡིག་རྒྱང་པའི་གྲྭ་པ་དེས་ཕུལ་བས་འདི་འཕྱིས་ནས་ད་མ་བྱུང་གསུང་ཟེར།
རྩོད་དུས་ཀྱི་མགྲོན་པོ་བྲེལ་དུས་འདིར། །ཕྱོགས་གཉིས་ཕྱོགས་སུ་སྙིང་རྩ་འདར་རེ་བ། །ཁོང་རྒྱལ་ཕམ་གྱི་རེས་འཇོག་ཐོར་རེ་བ། བློ་ཆོས་སོང་རྣམས་གཅེར་ཉལ་ལོང་ངེ་འདུག
།དེ་ནས་རང་ལུས་མ་བདེ་བས་ས་ལུང་ཆུ་ཚན་ལ་དེ་འཕྲལ་ཕྱིན། །རབ་རྒྱང་དྲུང་འཚོ་ནས་ཀྱང་མཇལ་དུ་བྱུང༌། །རྩྭ་མེ་ཤིང་སོགས་འདར་ནས་བཀའ་ལུང་བྱས་སེམས་མཚེར་ནས་བྱུང༌། སྔར་ཕན་ས་ལུང་ཆུ་ཚན་དུ་ཆུ་དཀར་མཆེར་མི་ཡོང་ནའང་དེ་དུས་ཕུའི་ཆུ་དཀར་མ་ཞིག་འདྲ་བའི་ཆུ་དཀར་མ་ཉིན་གཅིག་བྱུང་ཡུལ་ས་ལུང་རང་བྱུང་ཚ་བའི་ཆུ།
།ཐག་རིང་ཡང་ལུས་ཟུངས་འཚོ་བའི་སྨན། །རྩ་སེར་ནག་སྐོལ་ན་འཆི་མེད་ཆབ།
།ཁྲུས་རྫིང་བུ་ངོ་མཚར་དེ་ནས་སྐྱིས། །དེ་དུས་གཙང་པའི་དཔུང་ས་ལུང་དུ་སླེབ། ལྷ་བཟང་དྲུང་ལ་སྐྱོན་ཆེན་པོ་ཡོང་བ་འདུག་པས་བྱང་སེམས་ཨ་མཛེས་དྲུང་གིས་ཡོང་དགོས་གསུང་ཕྱིན། ལྷ་རྩེར་སླེབ་ཙ་ན་ལྷ་བཟང་དྲུང་ད་ནང་ཐེགས་དེ་འདྲའི་སྐྱོན་མི་ཡོང་བ་ཡོད་ཟེར་སླར་ལོག
།དེ་ནས་ཡུན་རིང་པོ་མ་ལོན་པར་ལྷ་བཟང་དྲུང་དུས་ལ་བབས་ཟེར་ཐུགས་དམ་འདོགས་སླེབ་བྱུང༌། མི་ཕལ་ཆེར་གསོལ་བ་ཡིན་ཟེར་གཏམ་སྨྲ་ཡིན་འདུག
།དུས་སྙིགས་མ་ལྔ་བདོའི་མཇུག་མ་འདིར། །མི་དྲག་པ་ལས་ཀྱིས་འདས་ན་ཡང༌། །ཟས་ངན་པས་ཡིན་ཟེར་འཆོལ་གཏམ་སྨྲ། །གཏམ་དང་དུ་མ་ལེན་རྣ་བ་དགབ། །དེ་ནས་དྲང་

སྲོང་དོན་གྲུབ་ཀྱིས་བྲམ་ཕུར་འཇའ་ས་ངོ་མཚར་དྲུག་གི་ལེབ་བྲིས་མཛད་པས་རབ་གནས་ལ་ཡོང་དགོས་གསུང་ཕྱིན། ཞག་བཅུ་སྐོར་བསྡད། དབང་བྱིན་རླབས་རབ་ཏུ་གནས་པའི་མེ་ཏོག་གི་ཆར་བབ། ངོ་མཚར་དྲུག་གི་རི་མོ་མིག་གི་དགའ་སྟོན་དུ་གྱུར་པ་ལ་རྣ་བའི་རྒྱན་དུ་གྱུར་པའི་སྙན་ཚིག་གི་སྦྱོར་བ་ཡང་བྱས།
མི་གྲགས་ལྡན་དོན་གྲུབ་རྒྱལ་པོ་དེས། །ཡུལ་རྒྱ་ནག་ཡིག་ཚང་ལས་བཏུས་པའི། །སྔོན་གཏམ་དུ་མ་གྲགས་འཇའ་ས་དྲུག
།དེ་བགོད་ལ་རབ་གནས་མེ་ཏོག་གཏོར། །དེ་ནས་སྒྲོ་ལུང་དུ་རྡོ་རྗེ་འཛིན་པ་ཀུན་དགའ་མཆོག་ལྡན་དྲུང་དུ་ཕྱིན། སྐུ་ནས་སྟབས་ཀྱིས་གསུང་ཆོས་མང་པོ་མ་བྱུང་བ་ཡོང་ངམ། སྔར་མ་ཐོབ་པའི་སྒྲུབ་ཐབས་རྒྱ་མཚོ་དང་ལུང་ཕྲན་བུ་ཞུ་སྙམ་པ་བྱུང༌།
མ་ཆེན་སྐལ་བཟང་གིས་རང་རེ་ལ་ཆེད་གཏད་ཀྱི་ཁང་པ་གསར་པ་ཞིག་ཀྱང་བཅོས་འདུག །སྒྲུབ་ཐབས་རྒྱ་མཚོ་སོང་མཚམས་མ་ཆེན་གྱིས་མཚམས་སྦྱར། ཁྱེད་རང་གི་ཐུགས་ལ་ཡོད་པའི་བཀའ་བབས་སོ་སོའི་དབང་དང༌།
རྒྱུད་བཤད་སོགས་ཀྱང་ཞུས་ན་གནང་བ་ཞིག་ཡོང་ངམ་ཟེར། རང་ཡང་སེམས་དགའ་སྤྲོའི་ངང་ནས་དེ་བཞིན་ཞུས་ཞལ་བཞེས་བྱུང༌། ཐོག་མར་འགྲེལ་པ་ལུགས་ཀྱི་དབང༌།
མཚོ་སྐྱེས་ལུགས་ཀྱི་དབང༌། ནག་པོ་ལུགས་ཀྱི་དབང༌། བཀའ་རིམ་པ་བཞི། གུར་རིགས་བསྡུས་ཀྱི་དབང༌། སཾ་བུ་ཊ་རྡོར་དབྱིངས་ཀྱི་དབང༌། གསང་འདུས་འཇམ་རྡོར་གྱི་དབང༌། གསང་འདུས་སྤྱན་རས་གཟིགས་ཀྱི་དབང༌།
རྒྱུད་བཤད་ལ་རྒྱུད་ཀྱི་སྔོན་འགྲོ་གསུམ། དངོས་གཞི་རྒྱུད་གསུམ་གྱི་བཤད་པ། ལུང་ཙམ་མ་ཡིན་པར་ཚར་གསུམ་གསུམ་དོགས་གཅོད་

གསེད་བཀྲོལ་དང་བཅས་ཏེ་གནང༌། དབང་དེ་དག་ལ་དགོས་པའི་ཡིག་ཆ་སོ་སོའི་ལུང༌། མཐར་རྣམ་སྲས་སེར་ཆེན་གྱི་རྗེས་གནང་དང་བཅས་ཏེ་རྫོགས་པར་གནང་ཤིན་ཏུ་བཀའ་དྲིན་ཆེ། རང་ཡང་རྒྱུད་མན་ངག་གི་བདག་པོར་གྱུར་སྙམ་སེམས་གཟེངས་མཐོ་བ་རང་བྱུང༌།
དེ་དུས་རང་གི་རྒྱུན་གཏོར་རྡོ་ལེབ་གཅིག་གི་སྟེང་ན་ཡོད་པ་དེ་ལ་མྱུ་གུ་སྔོན་པོ་མེ་ཏོག་སེ་སྡིང་བ་དང་བཅས་པ་གཏོར་མའི་སྙིང་པོ་མི་མཐོང་བ་དེ་འདྲ་སྐྱེས།
དེ་དུས་གདོང་དགའ་ནས་ཞབས་དྲུང་སྐུ་མཆེད་གཉིས་མི་བཞུགས་ཡོད་ཀྱང་ཞལ་བཀོད་ཀྱིས་ཁྱབ་པ་ཡིན་ནམ། བདག་མོ་རྩེ་ཆེན་མས་ཐབ་ཆས་ཤིན་ཏུ་བཟང་བ། དེ་བར་གྱི་བཞུགས་ཤིང་རྣམས་འབད་མེད་དུ་གནང༌།
རགས་རྫོང་སློབ་གཉེར་བ་རྣམས་ཀྱི་རི་ལ་ཞག་ཉལ་བྱས་པའི་ཤིང་བུ་སེར་སྐམ་མ་ཤིན་ཏུ་མང་བ་བསྐྱལ། དེ་རྗེ་རིན་པོ་ཆེ་ས་སྐྱ་ལ་ཕེབས་པའི་བར་ལ་གདོང་དགའ་རྩེར་ཤོག་གསུང་ཞག་གསུམ་བསྡད། བན་གཙང་པ་རྣམས་ལ་མགོན་པོའི་རྗེས་གནང༌།
རྩེ་ཆེན་བདག་མོ། ཡུམ་ཚེ་དཔལ་དྲུང༌། བཀྲ་ཤིས་རྩེ་པ་སོགས་ལ་ཚེ་དབང༌། གཟུངས་སྒྲ་སོགས་མང་དུ་བྱས། དེ་ནས་སྒྲོ་ལུང་དུ་སླེབ་མཚམས་རྨི་ལམ་ཤིན་ཏུ་དགའ་བ་ཞིག་བྱུང༌།
རྩེ་ཆེན་བདག་མོ་དང༌། ཡུམ་དྲུང་གཉིས་སྤྲོ་ལུང་དུ་ཡང་བྱོན་ནས་འབུལ་བ་སོགས་ཤིན་ཏུ་བཟབས་པ་མཛད། ཡུམ་དྲུང་གིས་བ་གཞོན་མ་གཅིག་ཀྱང་གནང་གསོལ་ཇ་དང༌། འཇམ་སྡོར་ལ་ཕན་པ་གྱིས་གསུང༌།
དེ་སྐབས་སུ་བདེ་ཀྱེ་གསང་གསུམ་སོགས་ཀྱི་མངོན་དཀྱིལ་རྣམས་འཇམ་པའི་རྡོ་རྗེ་དང༌། བྱམས་རྒྱན་གཉིས་ཀྱིས་བྲིས་དབང་དེ་དག་གི་དཀྱིལ་ཐང་རྣམས་ཕྱོགས་

མཐའ་ནས་བཙལ་ཏེ་སྤྲུལ་སྐུ་རྣམ་སྲས་ཀྱིས་བྲིས། གནས་སྐྱིད་ཕུག་སྒྲོ་ལུང་ཡང་དབེན་དུ། །རྗེ་ཀུན་དགའ་མཆོག་ལྡན་ཞབས་པད་བསྟེན། །རྒྱུད་བཀའ་བབས་དབང་གི་སྲད་བུས་སྦྲེལ། །རྒྱུད་སྔོན་འགྲོ་དངོས་གཞིའི་བཤད་འབྲེལ་ཐོས།
།རྗེས་དཔལ་ལྡན་ས་སྐྱའི་ཟབ་པའི་ཆོས། །རྒྱུད་མན་ངག་ཟབ་དབྱངས་སྒྲོགས་པ་དེར། །སྔགས་རྡོ་རྗེ་ཐེག་པའི་བསྟན་པ་དར། །ཆོས་འདི་འདྲའི་ངོ་མཚར་སྐལ་བ་བཟང༌། །མདོ་རྒྱན་དྲུག་གཞུང་ལ་ངེས་པ་བརྙེད།
།སྒོས་འཕགས་པ་ཀླུ་སྒྲུབ་གཞུང་ལ་འདྲིས། །སྤྱིར་རྡོ་རྗེ་ཐེག་པའི་བག་ཆགས་སད། །སྒོས་རྗེ་བཙུན་གོང་མའི་གསུང་ལ་འདྲིས། །ཆོས་རྙེད་པར་དཀའ་བའི་རྒྱུད་མན་ངག །དུས་ད་རེས་རང་སྐལ་རིམ་གྱིས་བརྙེད།
།རང་སྐལ་པར་འཚམ་པའི་གདུལ་བྱ་རྣམས། །ཡིད་དགའ་བ་སྒོམས་ཤིག་སྙིང་གི་བུ། །སྤྱིར་གདོང་དགའ་ནས་མི་དབང་རྣམ་རྒྱལ་རྡོ་རྗེ་དང་ཐོག་ནས་ཐུགས་འདྲིས། མི་དབང་བསྟན་པ་ལགས་ཀྱིས་བྱ་གཤོངས་ལ་འགྲོ་པའི་ལམ་བར་རགས་རྫོང་རྩེར་ཤོག་གསུང༌།
ཆོས་ཀྱི་འབེལ་གཏམ་ཤིན་ཏུ་འཕེལ་ཞིང་ཐུགས་དགྱེས། གཟིམས་ཆུང་དངོས་མར་སྡོད་གསུང་ཞག་གཅིག་འགོར། སྐུ་མདུན་ཆོས་རྗེའི་དྲུང་དང་ཡང་བྱ་གཤོངས་སུ་མཇལ་ཐུགས་བག་ཕབ་པའི་སྙིང་གཏམ་མང་པོ་ཤོད་པ་གནང༌།
ཚེ་རིང་ལགས་ཀྱིས་གདོང་དགའ་གྲྭ་ཚང་གི་འཛིན་བདག་དགོས་གསུང་ཕྱག་རྟགས་ཡང་ཡང་ཕེབས། ཚེ་བརྟན་ལགས་དཔོན་བློན་གྱིས་ལྷ་རྩེར་དེ་མཐུན་བཀའ་ལུང་ནན་ཆགས་གནང་གིན་འདུག
།གདོང་དགའ་གྲྭ་ཚང་དེ་མདོ་སྔོན་སོང་གི་གྲྭ་རིགས་མང་

བས་ཆོས་འཆད་པ་ལ་སྤྲོ་མོ་ཡིན་པ་འདུག་ཀྱང༌། རང་ན་ཚོད་སྟབས་ཀྱིས་ཆོས་འཆད་མི་ཐུབ་ཅིང་མིང་གིས་སྐྱོང་བ་ཙམ་ལ་ཕན་ཡོན་མེད་བསམ་གྲོལ་ཆ་ཞུས། ཁོང་མི་དབང་གདོང་དགར་ཞལ་ངོ་མཆེད། །ཆོས་འཇིག་རྟེན་རྣམ་དཔྱོད་ཆེས་བཀྲ་ཞིང༌།
།དད་འདུན་པའི་ལྷག་བསམ་དཀར་ན་ཡང༌། །རང་ཞི་བདེའི་ཆོ་གར་ཞེན་ཞིང་ཆགས། །དེ་ནས་སྟག་ལོ་གྲང་ཆེན་ཆོས་འཁོར་ཡང་རྩེར་བདེ་མཆོག་ནག་པོ་པའི་དབང༌། གུར་རིགས་བསྡུས་ཀྱི་དབང་ལ་མི་དབང་དགྲ་འདུལ་དོན་གྲུབ་སོགས་ཞལ་ངོ་རྣམས་ཀྱང་བཞུགས།
དེ་ནས་དགེ་བདུན་རྣམས་ལ་མགོན་པོའི་འཁྲིད་དགོས་ཟེར་མགོན་པོའི་རྗེས་གནང་ཕྱི་འཁྲིད། ཁྱད་པར་བྲག་རྫོང་མའི་ཕྱི་ནང་གསང་གསུམ་གྱི་འཁྲིད་རྣམས་རྫོགས་པར་གྲུབ།
ནང་འཁྲིད་དགོས་ཟེར་ནའང་དེ་སྐབས་མ་གྲུབ། དཔལ་མགོན་པོའི་ཡང་གསང་ཕྱི་ནང་འཁྲིད། །གཉན་ཁྲོ་བཅུ་འདྲ་ཅོག་བྱས་སོ་ཟེར། །ཆོས་རང་ལ་མེད་པའི་སྡུག་གནོང་གིས།
།གཞན་ཆོས་སྤོང་ལས་ངན་མ་སོག་གཅིག །དེ་ནས་ཤར་རི་ཕུག་ཏུ་ཆོས་འཆད་ལ་ཡོང་དགོས་ཟེར་ཕྱིན་སྒྲུབ་སྡེ་རྣམས་ལ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བྱིན་རླབས་འཁྲིད་དང་བཅས་པ། ཞེན་པ་བཞི་བྲལ་གྱི་འཁྲིད་བྱས།
གདོང་དགའ་བས་ཚེ་རིང་ལགས་ཆབ་ལ་ཕེབས་པའི་ལམ་ཁ་ནས་ཤར་ཕུག་ཏུ་ཕེབས། སྒྲོལ་དཀར་གྱི་རྗེས་གནང་དགོས་གསུང་ཕུལ། གནས་དེར་མཻ་ཏྲི་མཁའ་སྤྱོད་ཀྱི་མངོན་དཀྱིལ་དང༌། ཨིནྡྲ་མཁའ་སྤྱོད་ཀྱི་མངོན་དཀྱིལ་རྣམས་ཀྱང་དེ་དུས་བརྩམས་པ་ཡིན།
གཟིམས་ཆུང་ཕུག་ན་གཏོར་མ་རྣམས་ཡོད་པས་མྱུ་གུ་སྔོན་པོ་མེ་ཏོག་སེ་ཆེམ་མེ་བ་གྲངས་མེད་པ་སྐྱེས་

གཏོར་མ་དེ་རྣམས་མ་བསྡུས་པར་གཏོར་ཁ་གསོས་ལ་ཆབ་རེ་སྦྱོངས་ཤིག་བྱས་པས་ཡང་ཡང་མྱུ་གུ་ཐོན་གྱིན་འདུག་ཟེར། རྣལ་འབྱོར་རས་རྐྱང་པ་ལ་ཞེན་པ་བཞི་བྲལ་ལ་སྦྱར་བའི་མགུར་མ་དགོས་ཟེར། མགུར་ཚན་པ་གཉིས་བརྩམས།
དེར་ཟླ་ཕྱེད་སྐོར་བསྡད། ཟངས་གཞོན་ནུ་འབར་གྱི་དབེན་གནས་མཆོག །དེ་འཕོས་པ་ཤར་རི་ཕུག་ཏུ་གྲགས། །རྗེ་བློ་གསལ་རྒྱ་མཚོའི་ཆོས་ཀྱི་ཁྲིར། །མི་ཁོས་ཀྱང་ཆོས་བཤད་ཡང་ཡང་བྱས། །དེ་ནས་ཐུབ་བསྟན་དགེ་འཕེལ་དུ་ཕྱིན།
ཚོགས་པ་རྣམས་ལ་བདེ་མཆོག་ནག་པོ་པའི་དབང་དབང་ཚན་ལྔ་ཙམ་བྱས། བེག་གདོང་ལྕམ་དྲལ་གྱི་རྗེས་གནང་ཡང་དབང་ཚན་ཡང་ཁ་རེ་བྱས། གནས་ཐུབ་བསྟན་དགེ་འཕེལ་རི་བོའི་སྤོར།
།རྗེ་ས་པཎ་བསྐྲུན་པའི་ཡུལ་གནས་དེར། །དཔལ་འཁོར་ལོ་བདེ་མཆོག་ནག་པོ་པའི། ། དབང་ཆུ་རྒྱུན་དྲི་མེད་ཡང་ཡང་སྤེལ། །དེ་ནས་ཆ་ལུང་དུ་སྒྲུབ་ཆེན་བདེ་ལེགས་དཔལ་འཛོམ་གྱིས་སྤྱན་དྲངས་ནས་ཕྱིན།
ངེད་རང་གིས་རྗེ་བཙུན་གྲགས་པའི་སྒྲུབ་གནས་ཤིང་སྒོ་མར་བསྡད། ཆོས་འཆད་ས་ཚོམས་མ་གཡབས་གསར་བཅོས་ཤིག་འདུག །ལམ་འབྲས་ནི་མི་རྫོགས་སྤྲོས་མེད་དགོས་གསུང༌། ངེད་རང་གི་བརྒྱུད་པ་འདི་བརྒྱུད་པ་གཉིས་ལྡན་ཡིན་པས་ཐོག་མར་གཤེད་དམར་ལྷ་ལྔའི་དབང༌།
དེ་ནས་འཁྲིད་བཙུགས། སྤྲོས་མེད་རྒྱུན་གྱི་བྱིན་རླབས་བྱས། བྱིན་རླབས་དེ་ཙམ་ངོར་ལུགས་ལའང་འདུག །དེ་ནས་ཐེག་ཆེན་པ་ནས་བརྒྱུད་པའི་རྣམ་རྟོག་འོད་གསལ་གྱི་བྱིན་རླབས་བྱས།
དེ་ནས་སེམས་བསྐྱེད་པ་དྲུག་གི་འཁྲིད་

དང་བདུད་རྩི་བྱིན་རླབས་བྱས། དེར་རྗེས་བར་ཆད་བསལ་བ་སོགས་འཁྲིད་རྫོགས་པར་བྱས། ཐེག་ཆེན་པས་མཛད་པའི་སྤྲོས་མེད་ཚིག་རྐང་གི་རྣམ་འགྲེལ་དང༌། རྗེ་ངོར་ནས་མཛད་པའི་སྤྲོས་མེད་མཛེས་རྒྱན་སོགས་ལུང་རྣམས་ཀྱང་ཆ་ཙམ་སོང༌།
དེ་དུས་ཕྱག་ཆེན་རྩོད་སྤོང་གི་འགོ་ཐོར་ཙམ་ལ་པདྨ་དཀར་པོས་མཆན་བུ་གནང་འདུག་པའི་ཡང་ལན་སྤྱན་དབྱེ་བའི་ཆོ་ག་དེ་ཡང་དེ་དུས་བརྩམས་པ་ཡིན། རྗེ་གྲགས་པ་མཁའ་སྤྱོད་སྤྱན་འདྲེན་པའི།
།ཤེལ་སྐས་རིངས་བཙུགས་པའི་པདྨའི་གདན། །རྗེ་བླ་མས་རྟ་མགྲིན་ཞལ་གཟིགས་པའི། །གནས་བཟང་པོ་རང་བྱུང་རྡོའི་ཕུག་པར། །རྗེ་རྣལ་འབྱོར་དབང་ཕྱུག་བི་རཱུའི་སྲོལ། །རང་ཅིག་ཅར་འཁྲིད་པའི་ལམ་གྱི་མཆོག
།ཆོས་སྤྲོས་པ་མེད་པའི་གདམས་པ་བྱིན། །ཉམས་རྟོགས་པའི་རྫིང་བུ་ཁོལ་བར་ཤོག །དེ་ནས་སྟག་གི་ལོ་དེ་ལ་མིའི་དབང་པོ་དགྲ་འདུལ་དོན་གྲུབ་ཀྱིས་རྒྱུད་གནང་དགོས་གསུང་ནན་གྱིས་བསྐུལ།
ཆོས་མཉན་པ་ཞབས་དྲུང་གཙོ་བོར་བཞུགས་པའི། ཆོས་རྗེ་གཙང་ཚུལ། རྒྱང་རབ་འབྱམས་པ་བྱམས་པ་རྒྱལ་མཚན། བྱང་རབ་འབྱམས་པ་ནམ་མཁའ་རྣམ་རྒྱལ། ལྷས་སྡིངས་རབ་འབྱམས་པ་མང་ཐོས་དགའ་བའི་བཤེས་གཉེན།
གོང་དཀར་རབ་འབྱམས་པ་བྱམས་པ་སྙིང་པོ། གཅུང་རབ་འབྱམས་པ་དབོན་བྱམས་པ་རྒྱལ་མཚན། མཚོ་སྒོ་དགེ་སློང་པ། གྲང་ཆེན་པ་སུམ་ཅུ་སྐོར་ཡོད། དེ་རྣམས་ཀྱེ་རྡོར་མན་ངག་ལུགས་ཀྱིས་སྨིན་པ་ཡང་འདུག་ཀྱང་རང་གི་རྒྱུད་བཤད་ཐོག་མ་ཡིན་པས་མན་ངག་ལུགས་ཀྱི་དབང་ཡང་བྱས།
རང་རེ་ས་ལུགས་ཀྱི་རྒྱུད་བཤད་འདི་མན་ངག་ལུགས་

དང་འགྲེལ་པ་ལུགས་ཟུང་འབྲེལ་ཡིན་པས། འགྲེལ་པ་ལུགས་ཀྱི་དབང་ཡང་འབྲེལ་ཆགས་སྙམ་ནས་དབང་དེ་ཡང་བྱས། དེ་ནས་རང་རེ་ས་སྐྱ་པའི་ཕྱག་སྲོལ་སྔོན་འགྲོ་ཚུལ་བཞིན་དང༌། རྒྱུད་ཀྱི་དངོས་གཞི་གཉིས་ངེས་པར་དགོས་པས་ཐོག་མར་བཤད་བྱའི་རྒྱུད་བཤད་ཐབས་ཀྱི་མན་ངག་དེས་ཇི་ལྟར་འཆད་ཚུལ་གསུམ་ཚང་བ་ནི་རྒྱུད་སྡེ་སྤྱི་རྣམ་ཡིན་པས་དེའི་ཟིན་ཐུན་བཏང༌།
དེ་རྗེས་རྒྱུད་ཀྱི་མངོན་པར་རྟོགས་པ་ལག་ཏུ་བླང་བའི་རིམ་པ་ནི་མངོན་རྟོགས་ལྗོན་ཤིང་ཡིན་པས་དེའི་ཟིན་ཐུན་བཏང༌།
འདི་རྣམས་ཀྱི་ཟིན་ཐུན་གཏོང་བ་ལ་སྤྱིར་མདོ་སྔགས་ཟུང་འཇུག །ཁྱད་པར་དུ་གྲུབ་མཐའ་སྨྲ་བ་བཞིའི་རྣམ་བཞག་ལེགས་པར་ཕྱེད་པའི་རྣམ་དཔྱོད་དང་ལྡན་པ་ཞིག་མ་བྱུང་ན་མགྲིན་པ་ཐུང་བསྲིལ་འགྲོ་བས།
གཞན་གྱིས་བརྩམས་ཆོས་ལ་ཀློག་སྒྲོགས་རེ་བ་ཙམ་ལས་མི་འབྱུང་བ་ཡིན་ནོ། །རྒྱུད་སྔོན་འགྲོའི་ཟིན་ཐུན་བྱེད་པ་ལ། །མདོ་སྔགས་ཀྱི་ཕ་རོལ་སོན་ནས་ཀྱང༌།
།ཁོང་གྲུབ་མཐའི་རྣམ་དབྱེ་ཕྱེད་པ་དགོས། །དེ་མི་བྱེད་ཀློག་སྒྲོགས་མཆོད་གནས་ཙམ། །དེ་ནས་གསོལ་ཕུ་ནས་ཞབས་དྲུང་ཆེན་མོ་སྐུ་ཚེ་མ་བརྟན་པས་ཡོང་དགོས་གསུང་བང་ཆེན་བྱུང༌།
རྗེ་བླ་མ་ཀུན་དགའ་མཆོག་ལྡན་ལ་བང་ཆེན་འདི་ལྟར་བྱུང༌། སྔོན་འགྲོ་དངོས་གཞིའི་མཚམས་ཤིག་འདུག་པས་ཡུད་ཙམ་ཕྱིན་ན་ཨེ་ཁྱབ་ཞུས་པས་རྒྱུད་ནི་ཤིན་ཏུ་གཉན། སྦྱིན་བདག་ནི་སྐུ་ཁག་ཤིན་ཏུ་ཆེ་ཇི་ལྟར་རིགས་དགོངས་པས་གཅོད་པ་ཞུ་གསུང༌།
རང་ཟ་འདོད་ལྟོགས་བྲེལ་མ་ཡིན་ཡང༌། །ཁོང་སྦྱིན་བདག་སྙིང་ནས་དད་ལྡན་ཡིན། །ཆོས་སྔོན་འགྲོ་

དངོས་གཞིའི་བར་འདི་ལ། །ཅུང་འགལ་བ་མེད་སྙམ་ཤར་ལ་ཆས། །དེ་ནས་རོང་ཚོར་ཕྱིན། སྦྱིན་བདག་གཤེགས་བཞུགས་ཀྱི་དགོངས་པའི་རེ་བ་བསྐང༌། ཞག་བཅུ་ཙམ་ལ་མགྱོགས་སྐོར་བྱས། རྒྱུད་ཀྱི་དངོས་གཞི་བཙུགས།
ཟླ་བ་གསུམ་ཙམ་སོང་དེ་བར་ལ་ཆོས་ཇ་ཚོགས་འཁོར་སོགས་ཤིན་ཏུ་མང་བ་བྱུང༌། རྒྱུད་སྔོན་འགྲོ་དངོས་གཞི་གཉིས་ལ་ཟིན་བྲིས་བྱེད་མཁན་ཡང་བདུན་ཙམ་བྱུང༌། ཁྱད་པར་རྩེ་ཞབས་དྲུང་དང་དགེ་སློང་བྱམས་ཆོས་པ་གཉིས་བསྒྲིགས་པའི་ཟིན་བྲིས་དང༌།
ར་ནམ་མཁའ་རྣམ་རྒྱལ་གྱིས་བསྒྲིགས་པའི་ཟིན་བྲིས་གཉིས་རང་གིས་ཀྱང་འཕོ་ཐབས་བྱས་ཚིག་དོན་འབྱོར་པོ་བྱུང་བར་ངེས། རང་གིས་ཀྱང་འགྲེལ་པ་དག་ལྡན། རྣམ་བཤད་ཉི་འོད་འཕགས་མཆན་རྣམས་གདན་དུ་བཏིང༌།
འགྲེལ་བ་ལུགས་དང༌། མན་ངག་ལུགས་གཉིས་སོ་སོར་དབྱེ། རང་གི་རྣམ་དཔྱོད་ཀྱི་ནུས་པ་གང་ཐོན་བྱས་པས་མི་འཇིགས་པའི་སྤོབས་པ་ཐོབ་པར་སེམས་སོ། །རྒྱུད་བརྟག་གཉིས་མཁའ་འགྲོའི་བཀའ་ཡིས་གདམས།
།ཁོང་མཁས་རློམ་གཞན་གྱིས་སྒོ་མ་ཕྱེད། །རང་བླ་མ་མཁའ་འགྲོའི་བྱིན་རླབས་ཀྱིས། །གནད་བཀྲོལ་ནས་སྐལ་བཟང་རྣམས་ལ་སྦྱིན། །དེའི་དུས་ར་བྱམས་ཆོས་པ་འཇམ་དབྱངས་དགའ་བའི་བཤེས་གཉེན་གྱིས་དཔལ་ལྡན་ས་སྐྱར་རྒྱུད་ཀྱི་གྲ་སྐོར་ལ་ཕྱིན་པར་སྐབས་སུ་རྒྱུད་ཀྱི་གྲ་སྐོར་གྱི་སྲོལ་འདི་ཆད་འདུག་པས་ས་སྐྱ་གོང་མ་བུ་སློབ་རྣམས་ཀྱང་ཤིན་ཏུ་དགྱེས་ཚོར་ཆེ་བ་མཛད།
དྲུང་རམས་པས་རྒྱུད་ཟིན་ཐུན་གྱི་སྟེང་ནས་བཤད་པ་ཉི་མ་གསུམ་བྱས་པས་ཁོང་རྣམས་འདི་ལྟ་བུའི་བཤད་པ་ངོ་མཚར་ཆེ་བ་ཡི་

གེར་འཁོད་པ་མེད། ཁོང་བླ་མ་མཁས་པ་དང་མཇལ་བས་ཡིན་པ་འདུག །སྐལ་པ་བཟང་ཟེར། ལོ་དེ་ལ་འབྲུམ་པ་ཐོར་ཆ་ཡོད་པས་ཞབས་དྲུང་འདུལ་ལགས་ཀྱང་ཐུགས་ཟེམ་མེ་ཡོད། རྒྱུད་མ་གྲོལ་བར་དུ་སུ་གང་ལ་ཡང་སྐྱོན་ཡེ་མ་བྱུང༌།
རྒྱུད་གྲོལ་ནས་རེ་ཐུ་བྱུང༌། འོན་ཀྱང་དྲག་པ་རྣམས་ལ་སྐྱོན་ཡེ་མ་བྱུང༌། དེ་མཚམས་དྲང་སྲོང་དོན་གྲུབ་རྒྱལ་པོས་དྲང་སྲོང་བོན་སྐྱབས་ཤིན་ཏུ་ཐུ་བ་ཡོད་པས་ཡོང་དགོས་གསུང་ཕྱིན།
དེ་ནུབ་དགེར་མདའ་རུ་བསྡད་དེ་ནས་ཕྲམ་ཕུར་སླེབ་དྲང་སྲོང་བོན་སྐྱབས་སྐུ་ཚེས་མ་ཟིན་འདུག་པས་དུས་ཐ་མའི་ཆོ་ག་བཙུགས། ཀུན་རིག་ཆོ་ག་པ་ཆོས་རྗེ་གཤོངས་ཆེན་པ། རྫ་རེའི་བླ་མ། དྲང་སྲོང་གསུང་གི་རྗེ་གཤོངས་ཆེན་པ་འདི་དད་འདུན་ཤིན་ཏུ་ཆེ་བ་འདུག་པས་ཕྱག་འབུལ་ལ་འབྱོན་པ་འདུག་པས།
དེ་ལུགས་ཀྱི་བདག་རྐྱེན་གནང་དགོས་གསུང་ཁོ་བོས་ཀྱང་ཕྱག་ལན་བྱས་སྒྲོལ་དཀར་མགོན་པོའི་རྗེས་གནང་སོགས་གསན།
དྲང་སྲོང་སྐུ་ངོ་རྣམས་ལ་ཚེ་བཀའ་སྒྲོལ་དཀར་སོགས་མང་དུ་བྱས། ཀུན་རིག་སྟོང་ཚར་གྱི་འགོ་མ་ལ་སྡོད་དགོས་གསུང་ནའང་འདར་ནས་ཞབས་དྲུང་ཆེན་པོ་སྐུ་ཁམས་ཅུང་མ་བདེ་བས་གྲོལ་ཆ་ཞུས་ཡོད།
ཁོང་དྲང་སྲོང་མི་དབང་རྒྱལ་པོ་ཡིས། །ཐུགས་དད་པས་སྤྱན་དྲངས་ཞི་གཤེགས་རྣམས།

།གནས་མཐོན་པོར་སྤོར་དང་སྐུ་ཚེ་ལྷན། །ཐུགས་བསམ་དོན་འགྲུབ་པའི་སྨོན་ལམ་བཏབ། །དེ་ནས་ངེད་མང་མཁར་རྨུ་ན་ཡོད་ཙ་ན་ཞབས་དྲུང་ཆེན་མོ་སྐུ་བསྙེལ་དུ་སོང་ནས་འབོད་མི་གཅིག་འཐུད་གཉིས་འཐུད་ཤིང་མངས་ནས་བྱུང༌།
གང་མགྱོགས་འགྲོ་བའི་ལུགས་བྱས་ཀྱང་རྟ་མཆོག་ཁོ་འགྲོ་འཐད་པོ་མི་འདུག་པས་རྣམ་རྟོག་ཆེ་བ་ཙམ་བྱུང༌། ཆོས་རྗེ་དཔལ་བཟང་པོ་གཅིག་པོ་ཁྲིད་ནས་ནང་དུ་ཕྱིན་བྱིན་རླབས་བཀའ་བསྒོ་འདྲ་བྱས་པས་ཐུགས་རིག་དངས་སུ་སོང་ཞག་གསུམ་བསྡད།
ཚེ་བཀའ་རྗེས་གནང་སོགས་དུ་མ་བྱས་པས་དངས་སྐྱེད་ཆེན་པོ་བྱུང་ནས་འདར་རྩེར་ཕེབས་ཐུབ། འདར་མི་དབང་ཆོས་སྐྱོང་ལྷུན་གྲུབ་ཀྱིས། །ཐུགས་དད་འདུན་སྐྱ་རེངས་ཀྱིས་དྲངས་པས།
།རྨོངས་མུན་རུམ་སེལ་བའི་ཉིན་བྱེད་ཤར། །རྩི་བཞད་པའི་པད་དཀར་ཚལ་རྣམས་བཞད། །རང་ལ་ནུས་པ་ཆེར་མེད་ཀྱང་ཕ་རོལ་པོ་དེས་ཐུན་མོང་མིན་པར་བློ་གཏད་ན་འབྲས་བུ་ཅུང་ཟད་མཐོང་བར་ངེས་ཏེ།
རང་ཅག་གི་ཚ་མོ་ཞིག་དྲོད་ཤོད་ན་མི་ཆོས་ལ་ཡོད་པ་དེས་ནུབ་ཅིག་འཁྲུལ་སྣང་ལ་རང་གི་གཏན་གྲོགས་ཀྱི་མས་དྲག་ཏུ་ལབས་པས་ཐོན་འགྲོ་སྙམ་པའི་སྣང་བ་ཤར། སྒོར་ཐོན་ཙམ་ན་མི་ཞིག་གིས་སྐེ་ནས་ཁྲིད་འགྲོ་བའི་སྣང་བ་ཤར།
གཞན་ནུས་པ་མ་བྱུང་ཨ་ཁུ་ཆོས་རྗེ་མཁྱེན་ཟེར་བ་ཞིག་ཐོན། ལྷ་འདྲེ་རྒན་རྒོན་གཉིས་ཀྱི་སར་སླེབ་ཞག་བཞི་ཙམ་བསྡད། ཁྱོད་རང་སོང་བཙུན་པ་གཅིག་གིས་མིག་ངན་ལྟ་བ་སོགས་མི་འདོད་པ་སྣ་ཚོགས་བྱེད་ཀྱིན་འདུག་ཟེར།
དེ་སྔ་འགྲོ་འདོད་ཀྱང་འགྲོ་མི་ཐུབ་འཚོལ་མཁན་བྱུང་ཚེ་རང་གིས་འཚོལ་མཁན་མཐོང་

ཀྱང་འཚོལ་མཁན་གྱིས་རང་མི་མཐོང༌། དེ་རྗེས་རྟ་པ་ཞིག་བྱུང་བས་ཕན་ཚུན་གཉིས་ཅར་གྱིས་མཐོང༌། རང་ཡུལ་དུ་སླེབ་ཟེར། དེ་ཡང་མོ་རང་གིས་ཨ་ཁུ་ཆོས་རྗེ་མཁྱེན་ཟེར་བའི་ཚིག་ཐོན་པ་དེའི་ནུས་པ་ཡིན་པ་འདུག་ཟེར།
རང་གཞན་སྐྱོབས་ཀྱི་དྲི་བཞོན་དལ་ན་ཡང༌། །གཞན་དད་མོས་ཀྱི་རླུང་ཟེར་སིར་ཙམ་གྱིས། །ས་ཐག་རིང་གི་ཉེ་དུ་གདོན་ལས་སྐྱབས། །ཆོས་རྟེན་འབྲེལ་གྱི་གནད་འདི་ངོ་མཚར་ཆེ། །དེ་ནས་གཅུང་ཅ་ལམ་དུ་རང་གི་ཕ་སྤུན་ཚ་བོ་གསེར་དཔོན་སྐྱེ་མ་འབྲུམ་པ་ལ་བརྟེན་ནས་ཚེས་མ་ཟིན་ཟེར་གཅུང་ལ་ཕྱིན།
ཆོས་གླིང་པ་རྣམས་ཀྱིས་ཀུན་རིག་གི་ཆོག་གྲ་བཙུགས། རང་གི་དགྱེས་མཛད་ཀྱི་དུས་མཐའི་ཆོ་ག་བྱས།
མིང་བྱང་བསྒྲལ། ཁོང་མི་ངོ་རྣམས་ལ་ཚེ་དབང་རྗེས་གནང་སོགས་དུ་མ་བྱས། དེ་དུས་ཆོས་རྗེ་འབུམ་པ་དཔལ་འབྱོར་ཤེས་རབ་ཀྱང་བཞུགས་འདུག་པས་སྔར་བྱ་གཤོངས་སུ་འདྲིས་སྟབས་ཀྱིས་དད་མོས་དགའ་བ་ཆེན་པོ་མཛད།
སྔར་ལམ་འབྲས་ཐོབ་ཕར་ཡང་ཅུང་ཟད་བཤད་ད་སྒྲུབ་པ་ལུང་སྦྱིན། བརྡ་ཆིག་བརྒྱུད། གསང་བཅུའི་རྒྱས་འདེབས་སོགས་ཆ་ལག་མང་པོ་མ་ཐོབ། རྗེ་ཞི་དགོན་པ་ལ་ཞུས་པས་ཁྱེད་དང་ངེད་བླ་མ་མི་གཅིག་མི་ཡོང་གསུང༌།
ད་ཁྱེད་ཀྱིས་མཛད་ན་ཨེ་ཡོང་ཟེར། སྤྱིར་བླ་མ་གཅིག་ལ་ཀ་ཡོངས་སུ་རྫོགས་པ་དགའ་དེ་མ་བྱུང་ན་བླ་མ་གཅིག་མི་གཅིག་གི་རྩེག་འགྲམ་ཆེན་པོ་ནི་མི་དགོས་པ་འདྲ་ཞུས། དེ་ནས་འབུམ་པས་རྒྱུ་དབང༌།
ལམ་དབང༌། ལམ་ཟབ། མགོན་རྐྱང༌། བརྡ་ཆིག་བརྒྱུད། སྒྲུབ་པ་ལུང་སྦྱིན་

སོགས་ཞུས། མིག་ཆུ་འཛག་པའི་དད་ཤུགས་ཆེན་པོ་མཛད་ཀྱིན་འདུག །ཨེ་དང་ཁྲི་མཁར་རྣམས་སུ་ཡང་ཕྱིན། ཚེ་བཀའ་རྗེས་གནང་སོགས་མང་དུ་བྱས། ཁྲི་མཁར་དུ་ཆོས་རྗེ་ས་འབོག་པའི་དྲུང་ཡང་འདུག་ཁོང་གིས་ཀྱང་མཁན་ཆེན་འབུམ་པ་ལ་ལམ་འབྲས་ཐོབ་ཀྱང་སྒྲུབ་པ་ལུང་སྦྱིན་སོགས་ཆ་ལག་རྣམས་མ་ཐོབ།
རྗེ་དབོན་མཆོག་གྲུབ་སོགས་ཀྱིས་ཆེད་གཏད་ཞུས་ཀྱང་ང་ལ་ཡང་བླ་མ་བསོད་ནམས་རྩེ་མོས་འདི་ལས་མ་བྱུང་འདིས་ཡོང་གསུངས་ནས་ལུང་གཅིག་ལས་མ་བྱུང་ད་ཁྱེད་ཀྱིས་མཛད་ན་ཨེ་ཡོང་ཟེར།
ལམ་འབྲས་འཆད་ན་མེད་ཐབས་མི་འདུག་པས་ཅིས་ཀྱང་བྱེད་བྱས་རྫོགས་པར་ཕུལ། ཆོས་གསང་སྔགས་རྡོ་རྗེ་ཐེག་པ་ནི། །དར་ཆེས་པའི་ཚེ་ན་ནུབ་བོ་ཞེས།
།ཁོང་རྒན་པོས་ལུང་བསྟན་དེ་ཙམ་ཉེ། །ཐུགས་དཔྱོད་ལྡན་མཛོད་ཅིག་ཆེ་བཙུན་རྣམས། །དེ་ནས་རང་གི་ཆོས་གླིང་གྲྭ་ཚང་དུ་ཤོག་ཟེར་ཉིན་ཁོར་ཞིག་ལ་ཕྱིན། གྲྭ་པ་རྣམས་ཀྱི་སེར་སྦྲེང་སྒྲ་རོལ་ཆ་སོགས་ཀྱིས་བསུས་རང་གིས་མང་སྐོལ་བྱས།
གྲྭ་པ་སོ་སོས་ཇ་ལྟིར་རྒྱུགས་ཉི་ཤུ་ཙམ་སྤྱི་སོ་སོ་ནས་འབུལ་བ་རྣམ་གྲངས་མང་པོ་བྱུང༌། ཁྱད་པར་ལེགས་བཟང་གི་རྒྱས་སྐུ་ཤིན་ཏུ་ལེགས་པ་ཞིག་ཕུལ།
བྱམས་པའི་སྐུ་ཤིན་ཏུ་ཆེ་བ་ཞིག་བསླུས་འདུག་པས་རབ་གནས་བཀྲ་ཤིས་མངའ་གསོལ་རྒྱས་པར་བྱས། རང་ལྕང་ལོའི་ཟུར་ཕུད་མཆོད་པའི་གནས། །ཆོས་འཁོར་ལོ་བསྐོར་བའི་བསྟི་གནས་དེར། །སྔོན་དཀར་བའི་བག་ཆགས་སླར་ཡང་སད།
།ཆོས་ལེགས་བཤད་ས་བོན་སར་འདེབས་བྱས། །དེ་ནས་ཅ་ལམ་དུ་ཡོངས། ཨེ་ཁང་གསར་མདར་ཡང་ཚེ་དབང་ཞིག་ལ་ཕྱིན་

ཐང་སྐུའི་རས་གཞི་ལ་མེད་ཐབས་མེད་པའི་རས་སྒོང་ཤུན་ཟེར་བ་ཡུག་གཅིག་ཕུལ། མི་གཅེས་པ་སྐྱེ་མ་འོད་འཚོ་དེ། །ཚེ་དུས་བབས་དབང་གིས་མཐོ་རིས་སོང༌། །ངེད་བླ་མ་རྣམས་ལ་ར་མདའ་བོས། །ལམ་འཁྲུལ་པ་མེད་ལ་ལམ་སྟོན་བྱས།
།མཐོ་ཐར་པའི་སྟེགས་བུར་སླེབ་བོ་སྙམ། །དེ་ནས་ཤར་ལམ་དང་ལྡན་ཚེ་འཕེལ་དྲུང་གི་གྲོ་ལུང་དུ་ཤོག་ཟེར་ཕྱིན་ཐུགས་ཤིན་ཏུ་དགྱེས་པས་ཞག་གཅིག་བསྡད། ཚེ་བཀའ་སོགས་ཕུལ་མདོ་སྤེ་ཆོས་སྡེར་རྗེ་དཔོན་ནམ་མཁའ་དྲུང་ལ་གསོན་བྱང་དགོས་ཟེར།
ས་སྐྱ་པ་ཕལ་ཆེར་དེ་མི་རུང་ཟེར་ནའང་སྤྱིར་བཏང་དམིགས་བསལ་གྱི་གནད་ཤེས་དགོས། གསོན་པོའི་རྣམ་ཤེས་བཀུག་ནས་གནོད་པ་བྱས་ཚེ་གནོད་ནུས་ན་གསོན་པོའི་རྣམ་ཤེས་བཀུག་ནས་སྡིག་པ་སྦྱངས་ན་ཅིའི་ཕྱིར་མི་ཕན་སྙམ་ནས་བྱས།
དེ་ནས་རང་གི་སྦྱིན་བདག་རྙིང་མ་བྱ་མཆུར་ཤར་ལམ་ཤོག་གསུང་ཕྱིན། ཁོང་རྣམས་ལ་རྟོག་བཅས་ཀྱི་སྒོ་ཁྱི་གསའ་ཡིས་བསད་པ་དང༌།
སྲས་ཆུང་བ་ལེགས་པ་ཟེར་བ་དེ་ལ་ཟུང་འཛུགས་ཀྱི་ར་ཕོ་རྭ་བཞི་པ་ཞིག་ཡོད་པ་དེས་གཏམ་ཡང་ཅུང་ཟད་ལབས་པ་ཡིན་ནམ་ཟེར། གང་ནའང་རྟོག་བཅས་ཤིན་ཏུ་ཆེ་བ་འདུག་པས་ཞག་འགའ་རེ་སྡོད་དགོས་ཟེར་ནན་ཆགས་བྱེད་ཀྱིན་འདུག
།སྲས་ཆུང་བ་དེ་ཡང་སེམས་ལ་སྐྱོ་སྣང་ཆེན་པོ་བྱས་ཡ་ང་མོ་འདུག །ཤུག་ཁྲོད་ནས་གྲྭ་པ་འཕྲད་མཁན་མང་པོ་ཡང་བྱུང༌། ཆོས་རྗེ་བླ་མ་ཐུགས་རྗེ་རྣམ་རྒྱལ་ཡང་སྤྱན་གསལ་པོ་མེད་ཀྱང་མཇལ་དུ་བྱུང༌།
དམག་ཟོར་ཉེ་བརྒྱུད་ཀྱི་རྗེས་གནང་དགོས་གསུང་དེ་གའི་དཀྱིལ་འཁོར་

གཏོར་མ་མཆོད་པ་རྣམས་བཤམས། བདག་མདུན་སྒྲུབ་པ་བྱས་ཆོས་རྗེའི་དྲུང་དེ་ནུབ་སྐུ་ཁམས་བསྙེལ་དུ་སོང༌། དེ་ནུབ་ཕེབས་མ་ཐུབ། དེ་ནས་ཅུང་ཟད་ནས་འགལ་རྐྱེན་ཅི་ཡང་མེད་བཞིན་དུ་དམག་ཟོར་གཏོར་མ་དེ་མཉྫིའི་སྟེང་ནས་ས་ལ་བྲུལ་བྱུང༌།
ཁོང་ཡོན་བདག་གང་རུང་ཞིག་ལ་མི་དགའ་བའི་ལྟས་ཡིན་པ་འདུག་སྙམ། བསྐང་གསོ། གཏོར་སྒྲུབ་སྲུང་འཁོར་སོགས་ཆེད་གཏད་བྱས། ཞག་གསུམ་བསྡད་སྲས་དེ་ཡར་སྐྱེད་ཆེན་པོ་བྱུང༌།
ཆོས་རྗེ་བླ་མའི་དྲུང་ཕྱིས་སྤྱན་གསལ་པོ་མ་བྱུང་ཟེར། ལྟས་ངན་པའི་ཆོ་འཕྲུལ་མང་ན་ཡང༌། །ཁོང་མི་ཕྱེད་དད་པའི་ལྷག་བསམ་དང༌། །ངེད་སྲུང་མའི་མཐུ་སྟོབས་རྟེན་འབྲེལ་འཛོམ། །དུས་སྐད་ཅིག་གློག་བཞིན་ཡལ་ནས་སོང༌།
།དེ་ནས་རིམས་པས་འདར་དུ་སླེབ་དེ་ནས་སྟག་ལོ་ཕུའི་ཆུ་ཚན་ལ་འགྲོ་བའི་ཡར་རེས་ཤིག་སྐྱིད་གཤོངས་དོན་གྲུབ་པ་ལ་དགོན་པ་སེང་རྫོང་ཕྱོགས་འདི་རུ་ངེད་ཐུགས་དམ་བྱེད་པའི་ཁང་ཆུང་ཞིག་བཟོས་ན་ཨེ་ཁྱབ་ཟེར་བ་བཞད་གད་ལ་བྱས་པས་དོན་གྲུབ་པས་དེ་དགོངས་པར་ཡོད་ན་ཞུས་པས་ཆོག་ཟེར།
ཡུམ་བྱང་སེམས་ཨ་མཛེས་ལ་ཞུས་པས་དགོངས་པ་ལ་ཡོད་ན་ལོས་བྱེད། རྣལ་འབྱོར་པ་ཞིག་བཞུགས་ཀྱིན་ཡོད་པས་དེ་ལ་ནི་བཞུགས་གནས་གཞན་ཞིག་བྱིན་པས་ཆོག
།བཙུན་མ་འདྲ་ཡོད་དེ་ཞིང་ལའུ་འདྲ་གཞན་དུ་བྱིན་པས་ཆོག་གསུང་ངོ་ཟེར། དེ་ནས་རྣལ་འབྱོར་པ་དེ་ཡང་སྐུ་གཤེགས་བྱུང༌། དེ་འདར་ཁང་གསར་བ་ཚང་ཡིན་པས་ཁང་གསར་བཟོ་རིགས་བཀྲ་ཤིས་པས་ཀྱང་སེང་རྫོང་བཞུགས་གནས་ལ་འབུལ་ཟེར་བྱུང༌།
བྱང་

སེམས་ཨ་མཛེས་དྲུང་གིས་ཕུལ་བ་དེ་བཞེས་པའི་ལུགས་མཛོད་ཅིག་གསུང༌། ཐུགས་དཀར་བའི་སྦྱིན་བདག་ཞལ་ངོ་རྣམས་བཀའ་བགྲོས། ཆ་ཞབས་ལ་དགེ་བསྐུལ་ལས་མི་བསྐུལ་བདའ་མཛད་པའི་འགོ་ཚུགས་བྱང་སེམས་ཨ་མཛེས་དྲུང་གིས་གཟིམས་ཁང་ལ་སྒོ་ཉི་ཤུ་བྱས་པ་ཞིག་དགེས་པ་འདུག་གོ
།སྒོ་རྣམས་ངས་འབུལ་ལོ་དེ་ལུགས་མཛོད་གསུངས། དེ་དུས་རང་གི་བསམ་ཚོད་སྒོ་ཉི་ཤུ་བྱས་པའི་ཁང་པས་དོན་མི་འདུག་སྙམ་པ་བྱུང་སྟེ། འཇིག་རྟེན་གཞུང་ལུགས་ལ་མཁས་པའི་དཔྱོད་ལྡན་དམ་པའི་གསུང་ཕྱིས་ཐོག་ཏུ་ཁེལ་བྱུང༌།
མ་མཁའ་འགྲོ་བཞི་ཡིས་བྱིན་བརླབས་པའི། །ཡུམ་ཆོས་ལྡན་མི་ཡི་དབང་མོ་ཡི། །ཐུགས་དཀར་བའི་ཞལ་བཀོད་ཐོག་ཏུ་བབས།
།ངོ་མཚར་བའི་རྟེན་འབྲེལ་འགྲིག་པར་ངེས། །དེ་ནས་དུས་བཟང་པོ་བ་སནྟའི་ཟླ་བ་བཞི་པ་བདག་ཅག་གི་སྟོན་པས་དུས་བཟང་པོ་གསུམ་གྱིས་བྱིན་གྱིས་བརླབས་པ་དཀར་ཕྱོགས་རྫོགས་པ་ལྔ་པ་ལ་ཕྱི་ནང་གི་མཁའ་འགྲོ་སྲུང་མ་ལ་གཏོར་འབུལ།
འཕྲིན་བཅོལ་སྨོན་ལམ་བཀྲ་ཤིས་རྒྱས་པར་བྱས། ཟླ་བ་དེ་གའི་དཀར་ཕྱོགས་བཟང་པོ་གསུམ་པའི་ཚེས་ལ་འདར་རྣམ་རྒྱལ་སྟག་རྩེའི་དྲུང་འཁོར་ཞོ་ཤས་འཚོ་བ་རྣམས་ཀྱི་དད་བླངས་ཀྱིས་རྩིག་མལ་གཞི་བཏིང༌།
ཞབས་དྲུང་ཨ་མཛེས་རྒྱལ་མོས་སྐབས་ཆང༌། སྤྲུལ་སྐུ་ལེགས་བཤད་འཁོར་བཅས་དང༌། སྤྲུལ་སྐུ་ནོར་བུ་སྤུན་གཉིས་ཀྱིས་རྩིག་གྱང་གི་བཟོ་དང༌། ཤིང་རྐོས་ཤིང་བསྒྲིགས་སོགས་ངེད་རང་སྤུན་གཉིས་ཀྱི་ཕྱགས་ཕྱི་བསྒྲུབས་གཞན་མི་དགོས་ཟེར་ཉིན་མཚན་

མེད་པར་འཁྲི་ཤིང་ལྕུག་ཕྲན་གྱི་བཟོའི་རིག་བྱེད་ལེགས་པར་བསྒྲུབས། འདར་ཆ་ཞབས་ཀྱི་གྲོང་རེ་ནས་ཞག་བརྒྱད་བརྒྱད་ཀྱི་དགེ་བསྐུལ་བརྒྱུགས། ཆ་ཞབས་ཀྱི་གྲྭ་ཚང་བཞི། སྒྲུབ་པ་ཕོ་མོའི་སྒྲུབ་སྡེ་རྣམས་ཀྱིས་ཀྱང་དགེ་བསྐུལ་ཡང་དང་ཡང་དུ་རྩོལ་བས་ཐོན་པ་བྱས།
ས་སྐྱོང་མི་དབང་ཆོས་ལྷུན་དྲུང་གིས་གཟིམས་ཆུང་གི་རྒྱུག་པ་འབུལ་གསུང་བ་ལ་རྒྱུག་པ་རྣམས་བླ་བྲང་རང་ནས་སྒྲུབ་པ་དང༌། འབུལ་མཁན་སོ་སོས་ཐུས་ཙམ་འདུག་པས་ནས་མཁོ་བ་འདྲ་གསུང་ནས་ནས་ཁལ་ལྔ་བཅུ་ཕུལ།
མི་དབང་བསོད་ནམས་ལྷུན་ཆེན་སྐུ་མཆེད་ཀྱིས་བཟོ་རིགས་པ་ལས་འགོ་པ་སོགས་ལ་ཟླ་ཕོགས་རྒྱ་རི་དང་བཅས་པ་དང༌། ཀ་བཞི་མ་ཞིག་གི་རྒྱུག་ཕུལ།
སྐུ་མདུན་བྱམས་པ་ལགས་ཀྱིས་ནས་ཁལ་ཉི་ཤུ་ཕུལ། བདེ་གླིང་ནང་ནས་སྐུ་མདུན་ཨ་རྒྱལ་བུ་ཁྲིད་དྲུང་གིས་གདུང་ཆེན་མོ་གཉིས་གནང་བ་ལ། ཀ་བ་དྲུག །གཞུ་རིང་དྲུག་རྣམས་བྱུང༌། བཟོ་རིགས་འགོ་ལུང་པ་དང་བཅས་པ་ལ་ནས་ཞོ་གང་དང་ཇ་ཐུམ།
གྲང་ཆེན་བགྲེས་པས་བཟོ་རིགས་འགོ་ལུང་པ་ལ་སྟོན་མོ། །གྲང་ཆེན་ལས་མི་རྣམས་ལ་ཡི་དམ་རྒྱ་མཚོ་དང༌། བློ་གསལ་ཆོས་སྐྱོང་གཉིས་ཀྱིས་སྐབས་ཆང༌། དགེན་རྒྱམ་པས་སྐབས་ཆང༌།
རྨུ་པ་དཔོན་པོ་བས་སྐབས་ཆང་དང་ཞོ་གང་གི་རྒྱུག་པ། སྐྱིད་གཤོངས་ནས་གཟིམས་ཆུང་ཀ་གཉིས་མའི་རྒྱུག་པ་དང་བཟོ་རིགས་པ་ལ་སྐབས་ཆང༌། ཕུ་གྲྭ་ཚང་ནས་བཟོ་རིགས་ལས་འགོ་པ་ལ་ཇ་བུར་སྟོན།
སྦྱིན་པ་བས་ཕུ་གྲྭ་ཚང་ལས་མི་ལ་སྐབས་ཆང༌། བསམ་གྲུབ་གྲ་ཚང་ལས་མི་ལ་དགོན་པ་སྤེ་བླ་བྲང་ནས་

སྐབས་ཆང་དང༌། རྣ་འུ་བས་སྐབས་ཆང་དང་གདུང་གཅིག །དར་རྒྱས་གླིང་ལས་མི་ལ་གྲ་ཚང་རང་ནས་སྐབས་ཆང༌། ཟུར་ཁང་དགེ་སློང་པས་གདུང་གཅིག །རུ་བྱང་པས་གཞུ་རིང་གསུམ། གཟིམ་ལགས་ཀྱི་རྒྱུག་རྩ་བཅུ། དགོན་ཕུག་ནས་རྒྱུག་བཅུ།
སྔོན་མོ་རྫོང་པས་རྒྱུག་བཅུ། ཁབ་གོང་པས་རྒྱུག་བཞི། ཆ་ལུང་སྒྲུབ་ཆེན་མས་བཟོ་རིགས་ལས་འགོ་དང་བཅས་པ་ལ་སྟོན་མོ། །བླ་བྲང་རང་ནས་བཟོ་རིགས་ལས་འགོ་དང་བཅས་པ་ལ་སྟོན་མོ་ཁ་རེ་སོང༌།
མ་ཆེན་འགྲོ་བས་བཟོ་རིགས་ལས་འགོ་བ་དང་བཅས་པ་ལ་སྐོལ་ཇ་ཉག་བདུན། དེ་རྣམས་ཀྱི་ལས་བྱེད་ཀྱི་འགོ་མ་ཞལ་ངོ་རྣམས་ཀྱི་བཀས་ཁྱབ་པ་དང༌། རང་གིས་ཀྱང་བཅོལ་གདམས་བྱས། གྲྭ་པ་རྣམས་ལ་ཉི་མ་བློ་གསལ་དང༌།
དཔལ་ལྡན་ཚུལ་ཁྲིམས་གཉིས་ཀྱི་འགོ་མི་དང་ཁོང་གཉིས་ལ་བླ་བྲང་ནས་ཤིང་ཆ་ཉོ་བའི་དོ་དམ་ཡང་བཅོལ། མི་སྐྱ་རྣམས་ལ་གཟིམས་དཔོན་ཀུན་དགའ་ཞེས་པ་དེས་འགོ་མ་བྱས། ཟླ་གསུམ་ཞག་པོ་བཅུའི་རིང་ལ་ཁང་པ་འགྲམ་བཏིང་ནས་ཐོག་ཕུབས།
སྤོས་ཞལ་དང་བཅས་པ། གཟིམས་ཆུང་ཀ་བཞི་མ། རབ་གསལ་ཀ་བཞི་མ། དབང་ཁང་ཀ་བཞི་མ། གཟིམས་ཆུང་འཕྲལ་དགོས་གདུང་ཁང་མ། གཡབས་ཤར་ནུབ། ཤག་མིག་ཐ་དད། ལྷོ་ན་ཤག་མིག་དེ་རྣམས་ཐ་དད་ལ་ཀུན་སྤྱོད་དང་བཅས་པ།
ཇ་ཁང་ཀ་གཉིས་མ་ཤིང་མཛོད་དང་བཅས་པ། ཕུག་ན་གཉེར་ཁང་ཀ་གཉིས་མ་ཤག་མིག་དང་བཅས་པ། ཡང་ཤར་ནུབ་གཉིས་ན་ཤག་གཉིས། གུང་ན་མེ་ཏོག་ལྡུམ་ར། དེའི་མཐའ་རྡོ་བཅལ་

གྱིས་བསྐོར་བ། ལྷོ་འཁྲིས་ལ་རྐང་འཐུང་གི་དོ་ར་དང་བཅས་པ་རྣམས་ལེགས་པར་གྲུབ། མིང་དུ་སློབ་བཤད་ནོར་བུ་གླིང་ཞེས་བཏགས། ཟས་གཙང་སྲས་ལ་རྒྱལ་བྱེད་ཚལ་ཞེས་ཁང་བཟང་ཕུལ་ལ་འགྲན་པ་བཞིན། །མགོན་མེད་ཟས་སྦྱིན་སྙིང་སྟོབས་མཆོག་ལ་ཅོ་འདྲི་བྱེད་པའི་མི་དབང་ཆེ།
།དགྲ་ཕྱོགས་འདར་བྱེད་རིགས་རུས་ཕུན་ཚོགས་དཔལ་རྩལ་འཛོམ་པའི་དད་ལྡན་གྱིས། །ནཱ་གཱ་རྫུ་ནར་ནོར་བུའི་གླིང་མཆོག་དད་པས་ཕུལ་འདི་
རབ་བརྟགས་གསལ་བྱེད་ཀྱི་རྒྱན། ངོ་མཚར་གནས། རང་གི་རྣམ་དཔྱོད་ཉི་མས་གདུངས་པའི་བློ་གྲོས་མིག་ལྡན་གཉིས་འཐུང་ཆེ། །ལེགས་བཤད་ཁྲུས་ལ་རིངས་པར་ཆས་ནས་སྡེ་སྣོད་རྒྱ་མཚོར་ཞུགས་པ་དེ། །ཉི་མའི་བུ་མོ་གཞུང་ལུགས་པད་མའི་ཚལ་རབ་མ་ལུས་འཇོམས་སོ་སྙམ།
།རབ་རྟོག་རྒྱན་འཕྲེང་ནོར་བུའི་དོ་ཤལ་མི་དབང་མགུལ་དུ་མཛེས་གྱུར་ཅིག །ལས་དཔོན་མགྲོན་པོའི་ཚོགས་རྣམས་ལ། །བསྙེན་བཀུར་མགྲོན་གྱིས་ཚིམ་བྱེད་རྣམས།
།ཅི་འདོད་འདོད་དགུས་ཚིམ་བྱས་ནས། །བདེ་བ་ཅན་དེར་བགྲོད་པར་ཤོག །ལས་བྱེད་ཕོ་མོ་འདི་དག་ཀུན། །ལུས་ངག་ངལ་བ་ཁུར་བྱས་པས། །འདི་ཕྱིར་ངལ་བ་ཀུན་སྤངས་ནས། །འཆི་མེད་གནས་བཟང་བགྲོད་པར་ཤོག
།ཟས་གཙང་སྲས་དེར་གཙུག་ལག་ཁང་ཆེན་གྱིས། །རབ་དགྱེས་སྐྱེད་ཕྱེད་ཝ་ར་ཎཱ་སི་ཡི། །ཁྱིམ་བདག་དགེ་བཟང་ཡུས་ཀྱི་བརྣངས་བྱེད་པའི། །ཁེངས་པ་འཕྲོག་བྱེད་ས་སྐྱོང་འདར་ནས་རྒྱལ།
།འབྲུག་ལོ་སྟོན་བྱང་སེམས་ཡུམ་ཨ་མཛེས་རྒྱལ་མོ་དང༌། དཔོན་ས་དབང་ལྡན་མ་རྡོ་རྗེ་དཔལ་མཛོམ་བུ་ཁྲིད། ཆོས་ལགས་ཆོས་བཟང་

ལགས། དགེ་སློང་བྱམས་ཆོས་པ། དགེ་སློང་རྗེ་བཙུན། དགེ་སློང་ཆོས་དབང་ལེགས་པ། ཆོས་མཛད་ཆོས་འཕེལ་སོགས་བཅུ་སྐོར་ལ་ནི་གུ་དགོས་གསུང༌། ནི་གུའི་སྨིན་བྱེད་རྒྱུད་སྡེ་ལྔའི་གཙོ་བསྡུས་ཀྱི་དབང༌།
བདེ་མཆོག་ལྷ་ལྔའི་དབང༌། ཆོས་དྲུག་གཞུང་ཤིང་གི་བཀའ་དབང་བརྒྱད་སོགས། རྗེ་དམ་པ་ལས་ཐོབ་པའི་བྱིན་རླབས་ཉེར་ལྔ། གཞན་ཡང་ཕྱག་རྡོར་ཛ་ལི་མ། རྣམ་འཇོམས་སོགས་རྗེ་དཔལ་འབར་རྒྱལ་མཚན་ལ་ཐོབ་པའི་བྱིན་རླབས་སོགས་སུམ་ཅུ་སྐོར་དང༌།
མདོར་ན་རྩ་བ་ཕྱག་རྒྱ་ཆེན་པོ། སྡོང་པོ་ནི་གུ་ཆོས་དྲུག །ཡལ་ག་འཆི་མེད་འཕྱུག་མེད། ལོ་འདབ་ལམ་ཁྱེར་རྣམ་གསུམ། འབྲས་བུ་མཁའ་སྤྱོད་དཀར་དམར་སོགས་དང༌།
དེ་རྣམས་ཀྱི་ཕྱག་རྒྱ་ཆེན་པོ་གའུ་མ་དང༌། ཆོས་དྲུག་ལ་ཉམས་འཁྲིད་དང༌། གཞན་རྣམས་ལ་ལུང་ཙམ་དང༌། འཁྲིད་ཡིག་འཇག་བསམ་གཉིས་ཀྱི་འཁྲིད་ཀྱི་སྟེང་ནས་བཤད་བླ་མ་བརྒྱུད་པའི་རྣམ་ཐར་གྱི་ལུང་སོགས།
རང་གིས་གང་ཐོབ་ཀྱི་ལུང་རྣམས་ཀྱང་བྱས། རྩེ་ཞལ་ངོ་རྣམས་ཀྱིས་ཚོགས་འཁོར། ཆོས་པ་རྣམས་ལ་མང་ཇ་སོགས་ཐེར་ཆགས་སུ་རྒྱུན་མི་འཆད་པ་གནང་གིན་འདུག །ཆོས་རྗེ་བྱམས་ཆོས་པས་ཟིན་བྲིས་ཀྱང་མང་པོ་བྱས་པར་འདུག
།རང་གིས་ནི་གུའི་བརྒྱུད་འདེབས་དེ་ཡང་དེ་དུས་བྱས་པ་ཡིན། སེམས་ཉིང་འཁྲུལ་རྨི་ལམ་འཁྲུལ་པའི་གྲོང༌། །དུས་ལན་ཅིག་འཁྱམས་པས་འདོད་པའི་དོན། །ཡིད་ཅི་བསམ་ནོར་བུའི་གཏེར་རྙེད་པ།
།སྙིང་པདྨ་བཞད་པའི་དགའ་སྟོན་ཡིན། །ཐུགས་དད་ལྡན་ཡུམ་སྲས་མཆིད་སོགས་

ཀྱིས། །རྫས་འདོད་དགུ་འདོད་ཡོན་དཔལ་གྱིས་མཆོད། །རྗེ་ཤངས་པའི་གསེར་ཆོས་བཅལ་དུ་བཀྲམ། །ཆོས་དོན་གཉེར་རྒྱན་དུ་མཛེས་པ་ཡིན། །དེ་ནས་མི་དབང་དགྲ་འདུལ་དོན་གྲུབ་ཀྱིས་སྔར་རྩ་རྒྱུད་སྔོན་འགྲོ་དང་བཅས་པ་ལེགས་པར་ཐོབ་ཟིན་ཀྱང༌།
ད་མན་ངག་ཅིག་འདོད་བྱ་ཆེ་བར་ཡོད་གསུངས་པ་ནས་ཁོང་སུམ་ཅུ་སྐོར་ལ་ལམ་འབྲས་འཕྲལ་དུ་བཙུགས། ལམ་འབྲས་རིང་བརྒྱུད་ཆ་ལག་དང་བཅས་པ་རྫོགས་པར་གྲུབ། ལམ་འབྲས་ཉེ་བརྒྱུད།
ལམ་སྦས་བཤད། ཕྲ་སྒྲུབ་དང་བཅས་པ་དང༌། ཤིན་ཏུ་ཉེ་བརྒྱུད་བརྡ་དོན་གསལ་བ་འཁྲིད་དང་བཅས་པ་རྗེས་སུ་གནང་དགོས་གསུངས། བདག་ཡོན་མཆོད་དཔོན་སློབ་འཁོར་དང་བཅས་པའི་ཚོགས་ཀྱི་འཁོར་ལོ་བཀྲ་ཤིས་མངའ་གསོལ་མཆོད་འཕྲིན་སྨོན་ལམ་ཤིས་བརྗོད་དང་བཅས་པས་རང་གཞན་དགྱེས་པ་ཆེན་པོའི་དཔལ་ལ་བཀོད་པ་ཡིན་ནོ།
།དེའི་ཚེ་གཞུང་བཤད་ཟིན་ཐུན་དགོས་གསུང་ཟིན་ཐུན་བྱས། རང་རེའི་རྣམ་འགྲེལ་བཅུ་གཅིག
།གཞུང་བཤད་དམར་ནག །དགེ་རྒན་མ་སོགས་ལེགས་པའི་ཆ་བཏུས། གཞུང་གཤད་འདི་ལ་པཎ་ཆེན་བོ་དོང་པས་མགོ་མཇུག་ཚང་མ་ལ་མཁས་པའི་རྣམ་དཔྱོད་ལྡན་པའི་སྐྱོན་གཏོང་དཀའ་བ་འདུག་ནའང༌། གནད་ཆེ་ཆུང་ཅི་རིགས་པའི་ཟར་ཟིར་ཤིན་ཏུ་མང་བ་འདུག་པ་ལ།
མཁས་པ་རྡོ་རྗེ་རྒྱལ་མཚན་པས་ཀྱང་ལན་མང་དུ་མཛད་འདུག་པ་བཞིན་ཁོ་བོས་ཀྱང་རང་ལུགས་ཀྱི་རྣམ་བཤད་དང༌། ཕ་རོལ་པོའི་རྩོད་པ་ཟློག་པའི་རྣམ་བཤད་ཞིབ་ཏུ་བྱས།
ཆོས་ཟབ་དོན་རྡོ་རྗེ་ཚིག་རྐང་འགྲེལ། །ཞལ་སྙན་ལམ་བརྒྱུད་

པ་མ་ཉམས་པར། །གཞན་རྟོག་གེའི་ཚིག་འཕྲེང་སྨིག་རྒྱུ་ལ། །ཆུ་བདེན་པར་འཁྲུལ་རྣམས་ཨ་རེ་འཚང༌། །ཡུལ་རྒྱ་གར་རྒྱལ་པོའི་པཎྜི་ཏ། །ཆོས་དཔག་བསམ་འཁྲི་ཤིང་སྒྲུན་བྱེད་མཁན། །རིགས་དགེ་དབང་ཟླ་དབང་སྙན་གྲགས་མཁན།
།ཕྱི་རིག་པའི་གནས་ལ་མཁས་པ་ཙམ། །མི་དཔྱོད་ལྡན་ནག་ཕྱོགས་དགྲ་འདུལ་བ། །ནང་རིག་མཆོག་རྒྱུད་དང་མན་ངག་འཛིན། །ཕྱི་རིག་གནས་འབྱེད་པའི་ཟུར་མིག་ཅན། །མཁས་དྲེགས་ལྡན་དབུས་ན་རེ་རེ་ཙམ།
།མི་དབང་ལྷུན་ཆེན་དྲུང་ཡང་གསུང་ངག་ལ་ཐུགས་བྲེལ་གྱི་སྟབས་ཕེབས་སྐབས་མ་བྱུང་ཡང༌། ལམ་ཟབ་ཀྱི་རིགས་ཀུན་དགོས་གསུངས། ལམ་ཟབ་ཕྱི་ནང་གསང་བ། བླ་མ་རིན་འབྱུང་སོགས་རིགས་ལྔ་རྣམས་ཕུལ།
ཞབས་དྲུང་སྐུ་མཆེད་ཀྱི་མང་ཇ་ཚོགས་འཁོར་འབུལ་བ་རྣམ་གཞག་ཤིན་ཏུ་བཟང་བ། གཞན་ཡང་ཞལ་ངོ་རྣམས་སོ་སོ་ནས་མང་ཇ་རྣམ་གྲངས་མང་པོ་དང༌། དེ་དག་གི་སྐབས་སུ་རྡོར་གླུ་གར་རོལ་མོ་སོགས་མཆོད་པའི་བྱེ་བྲག་བསམ་གྱིས་མི་ཁྱབ་པའི་དགའ་སྟོན་བྱས།
དེའི་སྐབས་སུ་ཆོས་འཆད་ཀྱི་ཚེ་གཞུང་བཤད་ལ་བོ་དོང་པས་དགག་པ་རེ་གཟུག་འདུག་པས་འདིའི་ལན་ངོ་རེད་མི་གྲུབ་པ་འདུག་པས་སང་ཉིན་བྱེད་དོ་བྱས་པས།
ཆོས་ཉན་པ་དགེ་སློང་ལེགས་བཤད་ཟེར་བ་ཉམས་འཚར་བ་ཞིག་ཡོད་པ་དེས་སང་ཉིན་ཆོས་བསྒུགས་ཀྱི་དུས་དེ་རིང་འཐབ་དུས་ཆེན་པོ་དགོས་ཡོད་པས་ལྟད་མོ་ཆེན་པོ་ཡོད་ཟེར། ཆོས་ཉན་པ་རྣམས་བཞད་གད་ཐག་གེ་བྱུང་ཟེར།
དེ་ག་བཞིན་དགག་སྒྲུབ་ཀྱི་སྤྲོས་པ་ཤིན་ཏུ་འཁྲུག་པ་བྱུང་

བ་དེ་ཡི་གེར་བཀོད་པ་དེ་བཞིན་ཡིན། འདིར་བརྒྱུད་ལྡན་རྣམ་བཤད་གླེགས་བུ་ལ། །གཞན་ངན་རྟོག་རི་མོས་བསྒྲིབས་མཐོང་ནས། །ལན་ལེགས་བཤད་ཁྲུས་ཀྱི་ཆོ་ག་བསྟར། །བཞིར་མཛེས་ལྡན་ངོ་འཛུམ་མཐོང་ན་མཛེས།
།དེ་ནས་འབྲུག་ལོ་དབྱར་ཆོས་འཚོག་པ་ལ་ཉེ་བའི་ཚེ་བྱང་རིགས་ལྡན་ཆོས་ཀྱི་རྒྱལ་པོའི་ཕོ་བྲང་ཆེན་པོ་ནས། དཔོན་ས་ལྷ་གཅིག་ཕུན་ཚོགས་ཆོས་ཀྱི་རྒྱལ་མོས། འཕགས་མའི་སྐྱེ་བོ་དཔྱིད་ཀྱི་ཕོ་ཉ་ཁྲིའུ་མཁར་ནང་སོ་ཆོས་རྗེ་དང༌།
གླིང་ནས་ནང་སོ་ཚེ་དབང་པ་གཉིས་མངགས། བཀའི་གླེགས་བུ་གནང་སྐྱེས་དང་བཅས་པའི་སྒོ་ནས། དཔལ་གཡས་རུ་བྱང་གི་ངམ་རིང་ཆོས་སྡེ་ཆེན་པོའི་མཁན་པོར་དཔྱོད་ལྡན་གཟུར་གནས་ཀུན་མཐུན་གྲུབ་ཅིང་མོ་བརྟག་སོགས་ཀྱང་ལེགས་པར་ཆུད་པས་སླེབ་པ་བྱེད་དགོས་གསུང་བ་ཕེབས།
རང་ལ་དེ་འདྲའི་དཔེ་བྱ་ཡོང་བསམ་པ་ཡང་མེད་ཅིང༌། ཚེ་མཇུག་འདི་ལ་སོས་གང་དལ་རྣམ་གཡེང་གང་ཆུང་བྱེད་བསམ་པ་མ་གཏོགས།
དེ་འདྲའི་འདོད་བྱ་ཡེ་མེད་པས་གྲོལ་བྱ་ཞུ་བསམ་དེ་གའི་ལུགས་བྱས་ཀྱང༌། ཁོང་མི་སྣ་གཉིས་པོ་ད་ལན་གྲོལ་བྱ་ཅི་ཞུས་ཀྱང་ཡོང་བ་མེད། དེ་བས་བཀའ་དང་བླངས་མཛད་ན་ཐུགས་དགྱེས་པ་ཞིག་ཡོང་གསུངས།
དེ་ལྟར་ཡིན་ཀྱང་གནས་ཚུལ་འདི་སྙན་དུ་ཐེངས་པ་ཞིག་དགོས་པ་འདུག །རང་གི་ལོ་བདུན་ཅུ་ལོན། ལོ་དེ་ཙམ་ལོན་ནས་མཁན་པོར་བསྐོས་པ་སྔར་ཡང་མེད། ཁྱད་པར་ལུས་པོ་འདི་བབ་ཐེག་ཡེ་མེད་པ་ནས་གནས་ཚུལ་འདི་སྙན་དུ་ཐེངས་ན་དགོངས་གྲོལ་མི་ཡོང་ཁ་མེད་ཡིན་བྱས་ཀྱང་ཁོང་

གཉིས་མ་གསན་པར་དབྱར་ཆོས་སྟེང་དུ་ཕྱིན། དབྱར་ཐོག་འདི་དགག་དགོས་སྟབས་ནས་དབུ་མཛད་ལེགས་པ་འདུག་གསུང༌། སྔ་སོའི་དབུ་མཛད་རྣམས་ལས་གདན་རྣམས་ཀྱང་ཤིན་ཏུ་མཐོ་བ་ལེགས་པའི་ཆ་མང་དུ་བསྒྲིགས་ནས་བསྐོ་གཞག་གནང༌།
སྔར་ཕན་དབུ་མཛད་ཙམ་ལ་ཁྱུད་མེད་ཀྱང་ཆོས་སྡེའི་ཆེ་བགྲེས་སློབ་དཔོན་ལས་འཛིན་དང་བཅས་པ་ཐམས་ཅད་ཀྱིས་ཕྱག་འབུལ་མཛད། རྩེ་ནས་ཕྱག་ཕྱི་དྲུང་འཁོར་དྲག་ཞན་ཐམས་ཅད་ཀྱིས་ཀྱང་ཕྱག་འབུལ་མཛད་ཀྱིན་འདུག
།དབྱར་ཆོས་དེ་ལ་མང་ཇ་ནས་འབོ་འགྱེད་སོགས་བསྙེན་བཀུར། ཆོས་རིགས་ལུང་སོགས་ཤིན་ཏུ་འཕེལ་བ་ཕྱིའི་གྲ་སྐོར་བ་ཆེར་མ་བྱུང་ཡང༌། ནང་ནས་བཤད་པ་སོགས་ཀྱང་འཕེལ་བ། ས་ཕྱོགས་ཀུན་ཏུ་ས་གཙང་བ་སོགས་ལེགས་ཚོགས་ཤིན་ཏུ་ཆེ་བ་བྱུང༌།
ལྷ་པདྨ་ཌཱ་ཀིའི་མཚན་རྟགས་ཅན། །བཀའ་འཁོར་ལོ་སྒྱུར་བའི་དཔལ་མོ་ཡིས། །སྙན་གྲགས་དཀར་ཆོས་སྡེ་ཆེན་པོ་ཡི། །དབུ་གཙུག་ཏོར་མཛེས་པའི་རྒྱན་དུ་བཀོད།
།ཤར་ལམ་ཡ་ག་ཆོས་སྡིངས་ལ་ཕྱིན། །དགེ་འདུན་ལ་མང་ཇ། རྗེ་མཁན་གྱི་དངུལ་གདུང་ལ་སྙན་དར་ཡུག་དཀར་མེ་སོགས་ཕུལ། ཆོས་རྗེ་ཀུན་དཔལ་སོགས་སློབ་དཔོན་མང་པོ་ལ་རྣམ་སྲས་སྒྲོལ་དཀར་སོགས་ཀྱི་རྗེས་གནང་མང་པོ་བྱས་ཞག་འགའ་བསྡད།
རྗེ་འཇམ་དབྱངས་བླ་མའི་མཁྱེན་བརྩེའི་ཐུགས། །ནུབ་བདེ་ལྡན་ཞིང་དུ་གཤེགས་པའི་གནས། །གདུང་རིངས་བསྲེལ་ཕུང་པོ་བཞུགས་པའི་རྟེན། །ཁང་རིམ་བརྩེགས་དངུལ་གྱི་མཆོད་རྟེན་མཇལ།
།ལམ་ཟབ་མོའི་

རྣལ་འབྱོར་གསལ་འདེབས་ཞུས། །རྫས་དགྲ་གཉེར་བར་མའི་ཞེན་པ་སྤངས། །ཕྱི་ལུས་དངོས་ཕོངས་མེད་མཆོད་པར་འབུལ། །དབང་བཞི་ལྡན་སྐུ་བཞིའི་དངོས་གྲུབ་སྩོལ། །དེ་ནས་གུར་ལ་བརྒལ་ཏེ་བར་ཀར་བསྡད། སང་ཉིན་ཆུ་རབ་མེད་ལ་གྲུས་བསྒྲལ་ཏེ་འདར་སྐྱིད་ཕུག་ཏུ་སླེབ།
སང་ཉིན་བར་འདར་ཆབ་སྲིད་ཀྱི་རྟ་ཐོགས་ཀྱིས་འཁོར་གྱིས་སྐོར་བའི་ཞལ་ངོ་རྣམས་དང༌། གྲྭ་ཚང་གསུམ་སོགས་ངུར་སྨྲིག་ཁྲིམས་ལྡན་རྣམས་ཀྱིས་དར་གདུགས་འཕན་རྒྱལ་མཚན་ཕྱེ་ཕུར་སྒྲ་རོལ་མོ་དང་བཅས་ཏེ་འདར་ཆོས་འཁོར་ཡང་རྩེར་སོན།
ཆོས་དང་ཟང་ཟིང་གི་དགའ་སྟོན་རྒྱ་ཆེ་བ་ལ་རོལ། དེ་ནས་རང་གི་བསྟི་གནས་སློབ་བཤད་ནོར་བུ་གླིང་དུ་སླེབ།
དེ་དུས་རྗེ་ཤྲཱི་བ་བློ་གྲོས་རྒྱལ་མཚན་གྱིས་རང་ལ་ཐུགས་བརྩེ་བས་བསྟན་གཙོ་ཟངས་ཐང་མ། ས་སྐྱ་བཀའ་འབུམ་སོགས་ཞལ་ཆེམས་ཀྱི་བཀའ་སྩལ་ནས་བཞག་འདུག་པ་དེ་ཡང་སླེབ། བཀའ་འབུམ་གྱི་ལུང་འདི་ཡང་དཀོན་པོ་འདུག་པ་ནས།
གྲོ་མོ་ལུང་ནས་འཇམ་མགོན་བླ་མ་ཀུན་དགའ་མཆོག་ལྡན་སྤྱན་དྲངས་སྤྱན་གསལ་པོ་རང་མི་འདུག་ཀྱང༌། མ་ཆེན་སྐལ་བཟང་གིས་ལེགས་པའི་མཚམས་སྦྱར། ཁོང་ལ་འདིའི་ལུང་འཕྲོད་ན་མིག་ཤོར་ཡང་བཟོད་གསུངས།
རང་ལ་ཐུགས་བརྩེ་བ་དང༌། ས་སྐྱ་པའི་བསྟན་པའི་ཁུར་ཆེན་པོ་བཞེས། ཟླ་བ་ཕྱེད་གཉིས་ཙམ་ལ་དཀའ་འབུམ་གྱི་ལུང་ཡོངས་རྫོགས། འཇིགས་བྱེད་རྭ་ལུགས་ཀྱི་དབང༌། ལས་གཤིན་གྱི་རྗེས་གནང་ཡིག་ཆའི་ལུང་སོགས་མ་ཚང་བ་མེད་པར་གནང་བས་བཀའ་དྲིན་ཟླ་མེད་པར་གྱུར།
ཁོ་བོ་རང་

གིས་ཀྱང་བཀའ་འབུམ་ལྔའི་བརྒྱུད་འདེབས་དང༌། ཐོབ་ཡིག །རྗེ་བླ་མས་ངོར་ཆེན་དཀོན་ཅོག་ལྷུན་གྲུབ་པའི་གསན་ཡིག་ནང་བཞིན་གནང༌། འོན་ཀྱང་ཁོ་བོ་རང་གིས་སྔར་ཐོབ་ཟིན་པ་རྣམས་དེའི་ཚེ་བཟླས་ཏེ་ཞུ་མ་དགོས་སོ།
།དེའི་ཚེ་འཇིགས་བྱེད་མངོན་དཀྱིལ། ལས་གཤིན་རྗེས་གནང་སོགས་འཇམ་པའི་རྡོ་རྗེས་བཟབས་ཏེ་བྲིས། དཀྱིལ་ཐང་སྤྲུལ་སྐུ་རྣམ་སྲས་ཀྱིས་བྲིས། རྗེ་ས་སྐྱ་གོང་མའི་ཞལ་ལུང་གིས། །གནས་འཆི་མེད་མལ་ལས་ལེགས་འོངས་པའི།
།གསུང་བདུད་རྩིའི་གངྒཱའི་ཆུ་བོའི་རྒྱུན། །བདག་མ་དྲོས་ཆུ་གཏེར་ཆེ་རུ་འཁྱིལ། །ཁོང་ཁ་འབབ་བཞི་ནས་ཕྱོགས་བཞིར་བབས། །ཡུལ་དབུས་གཙང་ལྗོངས་སུ་གཡས་སྐོར་ནས། །སེམས་མ་དག་འཁྲུལ་པའི་དྲི་མ་བཀྲུས།
།ཀུན་བདེ་ལྡན་ཞིང་དུ་འཁྲིད་པར་ཤོག །དེ་ནས་ངམ་རིང་དགུན་ཆོས་ལ་ཕྱིན། ཚེས་བདུན་གྱི་མཚན་རྨི་ལམ་དུ་འདུ་ཁང་ཆེན་པོ་ཞིག་གི་ནང་དུ་ཕྱིན་རྒྱ་མཐོང་ན་མདུང་དར་ཁྲ་ཐིབ་སེ་མང་པོ་བསླང་ནས་བཞག་འདུག
།ཁྱམས་སྟོད་དེ་ན་རང་གི་བླ་མ་ཞིག་ཡིན་སྙམ་པའི་བླ་མ་བརྗིད་ཅན་ཅིག་གིས་ཁྱེད་ལ་མདའ་ཨེ་དགོས་གསུང་བ་ལ་དགོས་ཞུས་པས། མདའ་གསར་པ་བཅུ་ཕོན་གཅིག་གནང་བྱུང་ལངས་འགྲོ་བའི་ཚེ་མདའ་ཕོན་པོ་དེ་ལག་ཏུ་ཁུར།
མདུན་ན་པོ་ཏི་མང་པོ་འདུག་པ་དེ་རང་གི་རོགས་ལ་བསྐུར་ནས་ཁུར་ཡོངས་པ་རྨིས། དེའི་ཐོ་རེངས་ས་གཡོས་རེ་ཆེ་བ་ཞིག་ཀྱང་བྱུང་དེ་ཡང་དགེ་བའི་ལྟས་ཡིན་ཟེར་མཁན་ནི་འདུག
།འབྲུག་ལོ་ཟླ་བ་བཅུ་གཅིག་

པའི་ཡར་ངོ་ཚེས་བརྒྱད་ལ་རྒྱལ་ཕུར་འཛོམ། ཁོ་བོ་མཁན་པོའི་ཁྲི་ཐོག་ཏུ་འདོན་གསུང༌། སྡེ་སྲིད་རྒྱལ་པོ་ནམ་མཁའ་ཚེ་དབང་ཕུན་ཚོགས་དབང་གི་རྒྱལ་པོ་སྐུ་ཤིན་ཏུ་གཅེས་པས། ས་མི་གཙང་གི་དོགས་འཛེམ་མཛད་སྐུ་མཚམས་དམ་པར་ཡོད།
དེའི་དགོངས་རྒྱལ་པོའི་མཚན་ལམ་ལ་བྱམས་ཆེན་གྱི་རྩེར་རྒྱལ་མཚན་གསར་པ་བཙུགས་པ་སོགས་མཚན་ལམ་བཟང་པོ་བྱུང་ཟེར། དཔོན་ས་ལྷ་གཅིག་ཕུན་ཚོགས་རྒྱལ་མོ་དྲུང་འཁོར་རགས་བསྡུས་དང་བཅས་བསྐོ་བཞག་ལ་ཚོགས་སུ་ཕེབས།
ཁྲི་སྟོན་ལ་མང་ཇ་གསུམ་སྦྲེལ། ནས་ཁལ་འགྱེད་དཀར་སྤྲོའི་འགྱེད། བུར་འགྱེད། ཆེ་བགྲེས་སློབ་དཔོན་ཕྱིའི་གྲྭ་སྐོར་བ་དང་བཅས་པ་ལ་དར་འགྱེད་ངོས་སུ་འདེགས་རྟེན་བཀྲ་ཤིས་ཁ་བཏགས་གསེར་སྲང་ཕྱེད།
དངུལ་ཕོར། རྟེན་ཁེབས། གོས་ཆེན། རས་དཀར་ཡུག །འདར་ནས་ཞལ་ངོ་རྣམས་ཀྱིས་ཁྲི་སྟོན། མང་ཇ་ནས་འབོ་བཀྲ་ཤིས་ཁ་བཏགས། གསེར་ཞོ་ལྔ། གོས་ཆེན་རིང་འགག
།རྒྱུད་འབྲེལ་པོ་ཏི་སོགས་སྟོབས་ཆེ་བ། རྩེ་ཆེན་ནས་དཔོན་བློན་རྣམས་ཀྱི་མང་ཇ་འདེགས་རྟེན་བཀྲ་ཤིས་ཁ་བཏགས། དངུལ་ཕོར། གུ་གེ་ཤེལ་གྱི་ཀ་ཏོ་ར། གོས་ཕྱི་ནང༌། གདན་རྡོར་གདན་མ་སོགས་སྟོབས་ཆེ་བ།
སྡེ་པ་དྲང་སྲོང་དོན་གྲུབ་ཀྱི་མང་ཇ་ཉིས་སྦྲེལ། འདེགས་རྟེན་བཀྲ་ཤིས་ཁ་བཏགས། བེར་ཐུལ་སྐྱེར་ཁ། ཇ་སིགས་སོགས་སྟོབས་ཆེ་བ། ཕྱག་གཡོག་འཁོར་བཅས་རྣམས་ཀྱིས་ཐོན་སི་ཇ་རྡུམ། རྡུམ་ཕྱེད་སོགས་བསྡོམས་པས་སྤོབས་རྩེ་ཙམ།
རང་གི་སྟོད་ཐུང༌། མཐའ་དམག་བཟློག་

པའི་སྨོན་ལམ་སོགས་འཛུགས་པ་ལ་མང་ཇ་བཞི་སྦྲེལ། བསྟན་འཛིན་རིན་པོ་ཆེས་ཁྲི་སྟོན་ཡིན་ནོ་གསུང་མང་ཇ། གནང་སྦྱིན་བཀྲ་ཤིས་ཁ་བཏགས། གུ་གེ་ཤེལ་གྱི་དཀར་གཟུགས། ཐོན་ཐིའི་པང་ཁེབས་དངོས་གཙང༌། སྲབ་ཆེན་གྱི་ཆོས་གོས།
གོས་ཕྱི་ནང་སོགས་སྟོབས་ཆེ་བ། གཞན་ཡང་དཀར་ཆོས་འདེགས་རྟེན་རོང་ཚོ་ནས། བདེ་གླིང་ནས་སོགས་དང༌། གཞན་ཡང་དད་འདུན་གྱི་སློབ་བུ་སྦྱིན་བདག་སོགས་བསམ་གྱིས་མི་ཁྱབ་པས་བགྲང་གིས་མི་ལང་བ་བྱུང༌།
ཁྱད་པར་ཁྲི་ཐོག་ཏུ་སླེབ་ཙམ་གྱི་ཚེ། རང་ལུས་ལ་ཉི་མ་ཤར་བ་དང༌། མེ་ཏོག་གི་ཆར་སྦྲང་ཆར་ཟིམ་པ་ལྟ་བུ་ཡང་འབབ་ཀྱིན་འདུག་ཟེར། རང་ཕྱོགས་འདྲས་བསྟོད་པའི་ལུགས་ཡིན་ནམ་བསམ་སྟེ།
སྟེང་ནང་སོའི་ཇོ་གདན་བཞི་སྡེ་པ་རྣམས་འབབ་ངེས་པ་ཅན་ཡིན། ཕྱོགས་འདི་ནས་བྱུང་དུས་འདི་ལ་བྱུང༌། ཡུན་འདི་ཙམ་བྱུང༌། ངེས་དག་རང་ཤོད་ཀྱིན་འདུག་པས་བདེན་པ་ཨེ་ཡིན་བསམ། མཁའ་འགྲོའི་རིགས་ཅན་མཛེས་ལྡན་ལྷ་མིའི་ཚུལ།
།འདུས་པའི་ཚོགས་སུ་རིན་ཆེན་ཁྲིར་བཀོད་ཚེ། །འདོད་ཡོན་དཔལ་གྱིས་མཆོད་དང་ལྷན་ཅིག་ཏུ། །ལྷ་རྣམས་དགེ་བའི་མེ་ཏོག་དགའ་ཆར་ཕབ། །དད་ལྡན་སྦྱིན་བདག་ལྷག་བསམ་དར་བབ་པས།
།འདོད་ཡོན་མཆོད་སྤྲིན་སྣ་ཚོགས་ཕུང་པོར་སྤུངས། །ཚེ་དང་བསོད་ནམས་ཡར་ངོའི་ཟླ་དབང་ལྟར། །དར་རྒྱས་ཡུན་རིང་གནས་པའི་བཀྲ་ཤིས་ཤོག །ངུར་སྨྲིག་ཚུལ་ཁྲིམས་དྲི་ཡིས་ཕྱོགས་ཀུན་གྱི།
།དད་ལྡན་བུང་བའི་ཚོགས་ཀུན་བསྐྲད་ཀྱང་འཁོར། །མགྲིན་

རྔ་སྙན་པའི་དབྱངས་ཀྱིས་ཡིད་འཕྲོག་པའི། །བྱམས་གླིང་ཆོས་སྡེ་ངོ་མཚར་དཔལ་གྱི་གཞི། །དེའི་ཚེ་རབ་བརྟན་ལྷུན་གྲུབ་སྤེའུ་ནས་དད་ལྡན་མིའི་དབང་པོ་ཀུན་དགའ་བཀྲ་ཤིས་ཀྱིས་དད་འདུན་བདག་རྐྱེན་སྔ་ཕྱི་ཀུན་ཏུ་མཛད་པ་ཞིག་བྱུང༌།
ཁྱད་པར་ཁྲི་ཆེན་པོ་དེ་ལ་སྐས་དངོས་གཙང་པོ་མི་འདུག་པས་འབབ་འཛེག་ཤིན་ཏུ་དཀའ་སྦྱིན་བདག་ཆེན་པོས་འདི་འདྲ་འོ་བརྒྱལ་གསུངས་ནས་ཤིང་གི་སྒམ་སྐས་བབ་ཐག་ཤིན་ཏུ་ལེགས་པ་ཞིག་བཅོས་ནས་གནང་བ་དེ་སེམས་རབ་ཏུ་དགའ་བ་ཞིག་བྱུང༌།
དེའི་ཚེ་དཔལ་ནང་སོ། །ཨེ་སྡེ་པ། སྐུ་དྲུང་དཔལ་རྩེ། ཡོལ་གདོང་དྲུང་ཆེན། སྡེ་པ་གྲགས་པ་སོགས་ཕྱག་གཡོག་དྲུང་འཁོར་མང་པོས་ཚེས་དབང་རྗེས་གནང་སོགས་མང་པོ་ཞུ་ཡིན་འདུག
།ལྷག་བསམ་རབ་དཀར་མི་དབང་དགའ་བའི་མཚན། །ཚེ་རབས་སྔོན་ནས་འགྲོགས་པའི་བག་ཆགས་སད། །བསྙེན་བཀུར་བསྔགས་པའི་ཁྲི་ལ་འགྱུར་བ་མེད། །ཚེ་དང་བསོད་ནམས་དར་བའི་བཀྲ་ཤིས་ཤོག
།དེ་ནས་ཕར་ལམ་རྔོད་ལ་ཕྱིན། ཡུལ་ཁང་ཤིན་ཏུ་འཇམ་ཡོངས་རུའི་དར་ལ་ཐོན་པ་འདུག་གསུང་འདར་ནས་ཕོ་ཉ་བྱུང༌། ཕར་ལམ་དར་ཤིན་ཏུ་བཟང་བ་བརླིང་བ་ཐག་ཆོད་པ་བྱུང༌། འདར་ནས་དཔོན་བློན་མངའ་སྲིད་སྐྱ་བཙུན་ཐམས་ཅད་ཀྱི་བསུ་བ་སྔར་བས་ཀྱང་ཆེས་བཟབས་པ་རང་མཛད་ཀྱིན་འདུག
།ལམ་བར་ནར་ཀྱང་ཟམ་མ་ཆད་པའི་ཤོང་དཀར་རྩེ་མོའི་བཏུང་བ་རྒྱུན་མ་ཆད་པ་འཁོར་འདས་དབྱེར་མེད་ལྟ་བའི་རྒྱན་དུ་ཆེ་བ་བྱུང༌།
འདར་གྱི་རྫོང་འགྲམ་རི་ཕུག་གི་སྐྱེད་མོས་ཚལ་དུ་ཞལ་ངོ་རྣམས་ཀྱིས་གསོལ་

ཇ། བཞེས་སྤྲོ་སོགས་རིག་པའི་དྭངས་ཆ་ཐོན་པ་བྱུང༌། དེ་ནས་ཆོས་འཁོར་ཡང་རྩེའི་དྲི་གཙང་ཁང་དུ་ཚར་ཆེན་ཆོས་ཀྱི་རྒྱལ་པོའི་སྐུ་གདུང་རིང་བསྲེལ་བཞུགས་པའི་གསེར་འབུམ་ལ་ཕྱག་མཆོད་སྙན་དར་སོགས་ཕུལ།
ངེད་ཀྱི་སྔ་སྐད་དར་ལ་ཐོན་དགོངས་ཕྱོགས་དར་དེ་ཤོར་ཟེར། སེམས་མེད་འབྱུང་བཞི་སེམས་དང་ལྡན་པ་བཞིན། །ལ་ཆེན་འཇམ་རླུང་ཉི་མས་དྲོད་ཀྱིས་བསྐྱངས། །ཆུ་ཆེན་བསིལ་རླུང་དར་གྱིས་སྐྱེལ་མ་བྱས།
།ཨེ་མ་སྒྱུ་མའི་རྟེན་འབྲེལ་ངོ་མཚར་ཆེ། །ས་འོག་ཀླུ་རྣམས་དགའ་བས་རྩི་བཅུད་འཕེལ། །ས་སྟེང་མི་རྣམས་རབ་དགའ་གླུ་དབྱངས་འཚེར། །ས་བླ་ལྷ་རྣམས་དགྱེས་པས་ལོ་ཕྱུགས་རྒྱས། །རྒྱལ་ཁམས་ཀུན་ཏུ་ཕན་བདེ་དར་བར་ཤོག
།དེ་ནས་ཕུ་རང་བྱུང་གི་ཆུས་ལུས་ཟུངས་གསོས་ཏེ། མང་མཁར་བདེ་གླིང་པ་དེ་རང་ལ་སྙིང་ནས་དད་འདུན་གྱི་སྦྱིན་བདག་ཡིན་པས་ལམ་བར་དུ་ཞག་འགའ་ངལ་གསོ་དང་དབང་ལུང་རྗེས་གནང་འདྲ་བྱས།
དེ་ནས་རང་གནས་ནོར་བུ་གླིང་དུ་སླེབ། ཟླ་བ་གཅིག་གི་བར་ལ་མཚམས་སེ་བྱས། སྐབས་གསེང་ལ་ཀླུ་སྒྲུབ་བསྟོད་འགྲེལ་དེ་བརྩམས། ནུབ་གཅིག་འཕགས་པ་ཀླུ་སྒྲུབ་ཡིན་ཟེར་བའི་པཎྜི་ཏ་པཎ་ཞུ་བསྣམས་པ་ཞིག་དང་མཇལ།
ཆོས་ཀྱི་བགྲོ་བ་མང་དུ་བྱུང་སྟེ་ཚིག་རིགས་ནི་མི་དྲན། དེ་ནས་རང་ཅུང་ཟད་གཡེངས་པའི་བར་ལ་ཀླུ་སྒྲུབ་མི་བཞུགས་འདུག །ཀླུ་སྒྲུབ་གར་ཕེབས་བྱས་པས་ཐེགས་སོང་ཟེར། ཕེབས་པས་མི་ཡོང་བ་ཡོད།
གསུང་གླིང་འདྲ་དགོས་པ་ཡོད་བྱས་པས་ད་སྐུ་རྗེས་མ་ཟིན་པ་ཡོད་

ཟེར། དེ་བདེན་ཁོང་འཕགས་པ་ཡིན་པས་འཕུར་ནས་བྱོན་བདེ་བ་ཅན་གྱི་ཞིང་དུ་ཕེབས་ངེས་བསམ་པ་བྱུང༌། ཕེབས་ཤུལ་འོད་ཀྱི་ལམ་ལྟ་བུ་སྐྱ་ཐལ་ལེ་བ་ཞིག་འདུག །དེ་ནས་འཕགས་པ་ཀླུ་སྒྲུབ་ཀྱི་ལྟ་བ་ལ་མཁས་པ་སྔ་ཕྱི་མང་པོ་དག་གི་སྤྱོད་ཡུལ་དུ་མ་གྱུར་པའི་གནད་ཟབ་མོས་ཁོང་དུ་ཆུད་པས།
མངོན་པའི་ང་རྒྱལ་དང་རྫུན་དུ་མ་གྱུར་ཙམ་ཡོད། དཔལ་འཕགས་པ་ཀླུ་སྒྲུབ་གཞུང་ལུགས་ལ། །ལུང་རིགས་པ་ཟབ་མོས་ངེས་པར་འདྲོངས།
།གཞན་ཟེར་ལོའི་རྗེས་ཟློས་མི་དགོས་པར། །གནད་སྙིང་པོ་ལོངས་པ་ཁོ་བོ་ཙམ། །དེ་ནས་སྟག་རྩེ་ནུབ་དགོན་ནས་ཆོས་མཛད་ཅིག་དང་ཉང་སྟོད་རྐྱན་ངུར་ནས་གྲྭ་པ་ཞིག་གཉིས་ཆོས་དོན་དུ་གཉེར་ནས་རྗེས་འབྲང་དུ་ཡོད་པ་དེ་གཉིས་སོགས་ཤེས་ལྡན་འགའ་རེ་ལ།
གཤེད་དམར་ལྷ་ལྔའི་དབང༌། བརྒྱུད་པ་གཉིས་ལྡན་གྱི་སྤྲོས་མེད་ཀྱི་འཁྲིད་བྱིན་རླབས་སོ་སོ་དང་བཅས་པ་ཚང་འགྲིག་བྱས། དེ་ནས་རོང་ཚོ་ནས་དད་ལྡན་གྱི་སྦྱིན་བདག་མི་དབང་ནམ་མཁའ་དཔལ་འབྱོར་དྲུང་གིས་སྐུ་ནས་སྟབས་ཀྱིས་ཕྱིན་ཆད་འབྱོན་ཐུབ་པ་དཀའ་བས།
ད་ལན་ཁོང་ཅིག་ཡོང་དགོས་གསུང་སྔ་སོ་ནས་བཀའ་ལུང་ནན་ཆགས་གནང་གིན་འདུག་པ་ནས།
ཕེབས་བསུའི་ཆིབས་པ་སོགས་སླེབ་བྱུང་བ་ནས་ཤར་ལ་ཕྱིན་ལམ་བར་བྱ་གཤོངས་སུ་ཞག་གཅིག་བསྡད། མང་ཇ་དར་འགྱེད་དང་བཅས་པ་བྱས། དཔོན་སློབ་རྣམས་ཚེ་དབང་དགོས་ཟེར་ཆོས་གྲྭ་ཕྱིར་ཚོགས་པ་ལ་ཚེ་དབང་བྱས།
སྔོན་གྱི་བག་ཆགས་སད་པ་ལྟ་བུས་གྲྭ་པ་རྣམས་སྤྱན་ཆབ་མང་པོ་བསིལ་གྱིན་འདུག་

ཟེར། གླིང་ཐ་དད་ནས་སྒོས་མཇལ་ཇ་ལྟིར་རྒྱུགས་འབུལ་བ་བསམ་གྱིས་མི་ཁྱབ་པ་བྱེད་ཀྱིན་འདུག །དེ་ནས་རོང་ཚོར་ཕྱིན་ཞལ་ངོ་རྣམས་ལ་ཚེ་བཀའ། སྒྲོལ་དཀར་རྗེས་གནང་དགྱེས་མཛད་དབང་ཙམ་བྱས། ན་སོའི་སྟབས་ཀྱིས་ངལ་དུབ་བྱུང་གི་དོགས་རྣམ་གྲངས་མང་པོ་ཞུ་བ་མི་གནང་འདུག
།དེའི་དུས་ཀརྨ་སྐུ་གཞོགས་གྲྭ་ཚང་པ་ལ་ཟླ་བ་གཅིག་གི་སྦྱིན་བདག་གནང་འདུག་པས། ཁོང་རྣམས་ཀྱིས་ཀྱང་གསོལ་ཇ་ཞུས་འབུལ་བ་སོགས་བྱས།
རང་རེས་ཀྱང་མང་ཇ་གཅིག་བྱས། གྲྭ་ཚང་དེ་ཡང་སློབ་གཉེར་བ་ཤ་སྟག །ཚོགས་སུ་དབུ་མ་འཇུག་པའི་གཞུང་འདོན་སོགས་དངོས་གཙང་པོ་འདུག །རང་རེའི་དྲུང་རམས་པ་བྱམས་ཆོས་པ་དང༌། དྲུང་རམས་པ་བྱམས་སྙིང་གཉིས་ཀྱིས་ཀྱང་རིགས་ལུང་ལ་བཏང་མ་ལ་ཕྱིན།
ཁོང་རྣམས་ཀྱིས་མཐོང་དགའ་ཚོར་ཆེན་པོ་བྱེད་ཀྱིན་ཡོད་པར་འདུག །དེ་ནས་རོང་ཚོ་བྱང་དུ་ནུབ་གཅིག་བསྡད། ཁོང་རྣམས་ལ་ཚེ་དབང་སོགས་མང་དུ་བྱས།
དེ་ནས་རོང་ཚོ་རྩེར་ཕྱིན། དང་ཐོག་མ་ནས་མཛའ་བོ་སྙིང་ལྟར་གཅེས། །དོན་ཅི་འདོད་བཞེད་དགུའི་དཔལ་གྱིས་མཆོད། །ཐུགས་དཀར་བའི་ལྷག་བསམ་དག་པས་འཁྱུད། །དུས་གཏན་གྱི་བཤེས་སུ་བདག་གྱུར་ཅིག །རོང་ཚོ་ནས་སྣང་གསལ་རྫོང་མདུན་དུ་གསོལ་འདེབས།
སྐུ་མཆེད་གཉིས་ཀྱིས་མདོ་ཐུག་ཕེབས་སྐྱེལ་མཛད། དེ་ནས་བྱ་གཤོངས་སུ་ཅལ་མ་ཞིག་བསྡད། དེ་ནས་ལ་ལྐོག་ཏུ་ཡོངས། སྤེ་བཟང་ནས་ཆོས་ལེགས་འཁོར་བཅས་ལ་ཚེ་དབང་དགོས་གསུང་དེ་བཞིན་བྱས་

ས་ལུང་ནས་སྲས་ཆུང་བ་གཉེར་པ་དང་བཅས་དཀོན་གཉེར་དགེ་སློང་སོགས་ཀྱང་བྱུང་འབེལ་བའི་གཏམ་ཡང་སྨྲ། སང་ཉིན་མཚོ་བོ་ལྷོ་སྒོར་བསྡད། ཁང་པ་གསར་པ་ལ་རབ་གནས་དང་ཚེ་དབང་སོགས་བྱས། ཆོས་རྗེ་རྒྱང་པ་ཡང་ཕེབས་བྱུང༌།
འབེལ་བའི་གཏམ་སོགས་འཕྲོད་པའི་གཏམ་མང་དུ་གླེངས། དེ་ནས་འདར་ཆོས་འཁོར་ཡང་རྩེ་སོགས་སུ་ཕྱིན། སྐབས་ཤིག་ཤིང་མངས་སུ་སྒྲུབ་སྡེ་ལ་ཞེན་པ་བཞི་བྲལ་གྱི་འཁྲིད་དགོས་ཟེར་བྱས། དེའི་ཚེ་སྔར་དབང་དྲིལ་ཉེར་ལྔའི་ཕལ་ཆེར་གྲུབ་ཀྱང༌།
འཕྲོ་ཅུང་ཟད་ཡོད་པ་དགེ་སློང་བྱམས་ཆོས་པས་གྲོགས་ལྡན་བྱས་རྫོགས་པར་གྲུབ། དེ་སྐབས་ནུབ་ཅིག་རྨི་ལམ་དུ་དཔལ་ལྡན་ཨ་ཏི་ཤ་ཡིན་ཟེར་བ་ད་ལྟའི་སྐུ་འདྲ་ལ་ཇི་ལྟར་བྲིས་པའི་རྣམ་པར་ཅན་གྱི་པཎྜི་ཏ་ཕྱག་ན་བསྟན་གཙོའི་སྐུ་ལེགས་པོ་བསྣམས་པ་ཞིག་དང་མཇལ།
ཨ་ཏི་ཤ་ཐུགས་དམ་འཕེལ་ལམ་བྱས་པས་ཕ་ལ་ཕ་ལ་གསུང༌། དེ་ནས་ཕྱག་གཡོག་པ་ཞིག་གིས་ཨ་ཏི་ཤ་གསང་ཆབ་དྲོ་ཡིན་འདུག་ཟེར་བལྟས་པས་ཞལ་ནས་འོ་མ་ལྟ་བུ་ཞིལ་སྐྱ་རྒྱང་རྒྱང་འོང་གིན་འདུག
།ཁོ་བོས་ཀྱང་ལག་པ་བཟེད་པས་ཡོལ་མོ་གང་འཐུངས་པས་རོ་མཆོག་དང་ལྡན་པར་གྱུར། རྟེན་འབྲེལ་བཟང་སྙམ་དགའ་བ་ཆེན་པོ་བྱུང༌།
རང་རེ་རོང་ཚོ་ལ་འགྲོ་བའི་ཚེ་སྔ་སོར་ནས་རྗེ་བཙུན་ས་པཎ་གྱི་རྣམ་ཐར་ཐང་ཁ། ཐང་ཁ་ལྔ་ལ་ཐུས་པ་ཞིག་སྙིང་ལ་འདོད་བྱ་ཆེ་བར་ཡོད་པ་ཉེ་བར་སྤྲུལ་སྐུ་ཡང་སླེབ། རས་འདུལ་སྐྱ་རིས་རྣམས་ཀྱང་རང་གིས་བཀོད་པ་བྱས་ཤར་ལ་འགྲོ་གོང་གྲུབ།
སྤྲུལ་སྐུ་དེ་

ཆང་ལ་སྲེད་པ་ཆེ་བར་འདུག་ནའང༌། རི་མོ་མ་གྲུབ་བར་ཆང་བཅད། དེ་བར་གྱི་སྐོལ་ཇ་སོགས་ཀྱང་བཞག གྲང་མོ་ཆེར་འབྲིར་བཅུག་པས་རོ་ཚོའི་བར་ལ་ཕལ་ཆེར་གྲུབ་ཅུང་མགྱོགས་པའི་སྐྱོན་ཡིན་ནམ་ཞུ་ན་འང༌། རང་བློ་ཁ་རྫོགས་པོ་བྱུང༌།
འཕྲོ་རྣམས་ནོར་བུ་གླིང་དུ་གྲུབ་པར་བྱས། གོང་གཤམ་སོགས་བཟོའི་བྱ་བ་ལེགས་པར་གྲུབ་པ་ནས་དགྱེས་རྡོར་ཆོ་ག་བཟང་པོ་དྲུག་པའི་སྒོ་ནས་རབ་ཏུ་གནས་པ་བཀྲ་ཤིས་མངའ་གསོལ་དང་བཅས་གནས་མཆོག་སློབ་བཤད་ནོར་བུ་གླིང་དུ་གྲུབ་པ་ཡིན་ནོ།
།དེའི་ཚེ་དཀར་མེ་བཟུང་ཉིན་མཚན་ཁ་རེ་ཐུབ་པ་བྱུང༌། རྗེ་ས་པཎ་རྣམ་ཐར་ངོ་མཚར་གཏམ། །གཟུགས་རི་མོར་བཀོད་པ་ཚོན་གྱི་བཀྲ། །མིག་བདུད་རྩིར་སིམ་པ་ཡིད་བདེའི་དཔལ།
།དོན་ཅི་བསམ་རེ་བ་རྫོགས་པར་ཤོག །མིའི་དབང་པོ་འདར་ནས་ཁུ་དབོན་གསུམ་གྱི་གཟིམས་ཆུང་རབ་གསལ་སྟེང་འོག་གསུམ་ཡོད་པའི་འོག་མ་མི་དབང་ལྷུན་ཆེན་གྱི་གཟིམས་ཆུང་ལ་བརྒྱ་བྱིན་ཕོ་བྲང༌།
བར་མ་མི་དབང་ཆོས་སྐྱོང་ལྷུན་གྲུབ་ཀྱི་གཟིམས་ཆུང་ལ་ཤིང་རྩི་ལེགས་པར་བྱས། ལམ་ཟབ་ལ་ཐུགས་དམ་གཙོ་བོར་མཛད་པས་ལོགས་བྲིས་ལ་རང་ཉིད་གཙོ་བོར་བྱས་པའི་ལམ་ཟབ་བརྒྱུད་པའི་བླ་རིམ།
ཆོས་སྐྱོང་ནོར་ལྷ་སོགས་ཀྱིས་བསྐོར་བ་ལེགས་པར་བཞེངས་དེ་ལ་རབ་གནས་ལ་ཤོག་གསུང༌། འབྲུག་ལོ་ཧོར་ཟླ་བཅུ་གཅིག་པའི་ཚེས་བཅུ་གཅིག་གི་ནུབ་སྟ་གོན་བཙུགས། ཚེས་བཅུ་གཉིས་ལ་དངོས་གཞི།
ཚེས་བཅུ་གསུམ་གྱི་ཉི་རྩེར་སྨིན་དྲུག་རྒྱུ་བའི་དུས་རབ་གནས་དངོས་གཞིའི་མེ་ཏོག་གཏོར། དཀྱིལ་འཁོར་རྡུལ་

ཚོན་ལ་བརྟེན་པ། ཆོ་ག་ཀྱེ་རྡོར་བཟང་པོ་དྲུག་པ་ནུབ་གཉིས་ཉིན་གསུམ་པའི་ཆོ་ག་ཁ་ལག་ཚང་བར་བྱས། འོན་ཀྱང་དཀྱིལ་འཁོར་སྦྱིན་སྲེག་དང་མ་འབྲེལ་བས་རབ་ཏུ་གནས་པའི་ཆོ་ག་ཡོངས་སུ་མ་རྫོགས་པའོ། །ཞེས་གསུངས་པས་རབ་ཏུ་གནས་པ་རྒྱས་པ་ལ་དཀྱིལ་འཁོར་རྡུལ་ཚོན་དང་སྦྱིན་སྲེག་དགོས་པར་བཤད།
མཇུག་ཆོག་སྦྱིན་བདག་བསྒོ་བའི་ཚེ་ཞལ་ངོ་རྣམས་རྒྱན་སྐུ་ཆས་བཟབས་པ་དང་བཅས་བསྒོ་བའི་ཆོ་ག་བཀྲ་ཤིས་རྫས་བརྒྱད་མངའ་གསོལ་དང་བཅས་པ་ལེགས་པར་བགྱིས།
ཚོགས་འཁོར་ཚིམ་དྲུག་ཆོ་ག་ཅི་བཟབས་ཀྱི་སྟེང་དུ་ཆོས་རྗེ་འཇམ་དཔལ་དགའ་བའི་བཤེས་གཉེན་གྱི་བཤད་པའི་ཚིག་བཀྲ་ལེགས་པ་དང༌། ཚིག་དོན་ཕུན་སུམ་ཚོགས་པ་བྱས་དེའི་ཚེ་མེ་ཏོག་མང་པོ་ཕུལ་འདུག་པ་ལ།
རྒྱ་ལྕམ་པའི་མེ་ཏོག་ཅིག་སྤྲུལ་ལོ་ས་ཀ་ཟླ་བའི་དུས་ཀྱང་མ་བསྐམས་པའི་སྟེང་དུ་རྐང་དང་འདབ་སྔོན་པོ་གསར་དུ་སྐྱེས་པའི་སྔོ་སོལ་ལེ་བ་དེ་ནས་ཀྱང་རྒྱུན་རིང་དུ་བསྡད།
དེ་ངོ་མཚར་བར་འདུག་པས་འདི་ལ་ཚིགས་སུ་བཅད་པ་ཞིག་རྩོམ་དགོས་གསུང་ཁོ་བོས་ཀྱང་ཚིགས་སུ་བཅད་པ་འདི་རྣམས་བྱས། ལྷག་བསམ་ས་འཛིན་ཡངས་པའི་ལྟེ་བ་ཆེར། །དད་དང་འདུན་པའི་ཆུ་ལུད་མཚམས་སྦྱར་བ།
།འདྲེན་པའི་བྱིན་རླབས་ཆར་གྱིས་སྨིན་པའི་མཐུས། །དཔག་བསམ་ལྗོན་པའི་ལོ་འདབ་གསར་དུ་འཁྲུངས། །རྟེན་འབྲེལ་ཟབ་མོའི་གསེར་སྐུད་ཐག་པ་ཡིས། །ཚེ་རབས་ཀུན་ཏུ་འབྲལ་མེད་དམ་དུ་བཅིངས།
།གར་བཞུགས་ཆོས་དབྱིངས་དག་པའི་ཞིང་ཁམས་སུ། །ཟབ་དོན་ཆོས་ཀྱི་བདུད་རྩིས་

ངོམས་པར་ཤོག །གནས་སྐབས་ལོ་འདབ་གསར་འཁྲུངས་རྟེན་འབྲེལ་འདིས། །ཚེ་དང་བསོད་ནམས་འཁོར་འབངས་དཔལ་འབྱོར་འཕེལ། །བླ་མ་ལྷར་བཅས་དཀར་ཕྱོགས་སྲུང་མ་ཡིས། །འབྲལ་མེད་བསྲུང་སྐྱོབ་དར་བའི་བཀྲ་ཤིས་ཤོག
།ཅེས་སྦྱར་བ་ཡིན་ནོ། །དེ་ནས་གཟིམས་ཆུང་དེའི་མིང་ལ་ལམ་ཟབ་ཕུག་ཅེས་གྲགས། སྟེང་མ་མི་དབང་དགྲ་འདུལ་དོན་གྲུབ་ཀྱི་གཟིམས་ཆུང་ཡིན་ལ་དེའི་མིང་ནི་རིགས་གནས་ཡང་རྩེ་ཞེས་གྲགས། ཁོ་བོ་ཅག་གིས་ནི་དགའ་ལྡན་གྱི་ལྷ་བུ་དམ་པ་ཏོག་དཀར་གྱི་གཟིམས་ཁང་ལ་རྒྱལ་མཚན་མཐོན་པོ་ཞེས་བཏགས་འདུག
།དེའི་རིགས་འགྲེས་དིང་སང་ཕྱོགས་ཀུན་ན་རྒྱལ་མཚན་མཐོན་པོའི་མིང་བཏགས་པ་མང་པོ་འདུག་དེ་བས་ན་རིག་གནས་ཡང་རྩེ་མཛེས་པའི་རྒྱལ་མཚན་སྙན་པའི་བ་དན་ཀུན་ཏུ་གཡོ་བ་ཞེས་པ་ཞིག་ཀྱང་ཐོབ་སྙམ་མོ།
།དེ་གསུམ་ག་ལ་ཤིང་རྩི་སྐྱང་ནུལ་སོགས་འཆི་མེད་ཀྱི་སྐྱེད་ཚལ་ལ་འགྲན་བཟོད་པ་ཡོད། དབྱར་དུས་རྩི་ཤིང་མེ་ཏོག་འབར་བ་ལ།
།ཁྲེལ་བཞིན་དགུན་དུས་གྲང་རེག་གོས་གྱོན་པའི། །ལོ་འདབ་གསར་འཁྲུངས་སྔོ་ལྗང་བུ་མོའི་འཛུམ། །ཤོར་བའི་མོད་ལ་སོས་ཀའི་དཔལ་རྣམས་བཞད། །ཆོས་བཞིན་ས་སྐྱོང་དགྱེས་པའི་འོད་འབུམ་དང༌།
།ལྷན་ཅིག་འགྲོ་ལ་ཕན་བདེའི་ཉིན་བྱེད་ཤར། །རྒྱུ་འབྲས་དུས་མཉམ་འདི་འདྲ་ངོ་མཚར་ནས། །དགའ་བའི་བྲོ་འཁྲབ་གླུ་དབྱངས་དེ་ནས་དར། དཔེའི་རབ་བརྟགས་རྒྱུ་རྒྱན། མི་དབང་ཆེན་པོའི་བསོད་ནམས་མཐུ་ཡིན་ཞེས།
།ལྷ་རྣམས་སྨྲས་

ཀྱང་རྨོངས་པས་མ་གོ་ནས། །དུས་མིན་འདབ་གསར་སྔོ་ལྗང་བན་བུན་གྱི། །བརྡ་འདི་ནམ་མཁའི་དབྱིངས་ནས་སྨྲ་དང་མཚུངས་ ཕྲ་མོ་རྒྱན་ནོ། །བརྒྱ་ཕྱིན་ཕོ་བྲང་སྤོ་ལ་གདན་ཆགས་པའི། །མི་དབང་ལྷུན་པོའི་ཟིལ་དངར་འདི་མཐོང་ཚེ།
།འཆི་མེད་ལྷ་དབང་གནས་འདིར་བཞུགས་སོ་སྙམ། །ཉེ་དབང་འཁོར་རྣམས་ས་འདིར་ལྷག་པར་ངེས་ རབ་རྟགས་གསལ་བྱེད། །མདོ་རྒྱུད་མན་ངག་སྙིང་པོ་བསྡུས་པའི་ཆོས། ། ལམ་ཟབ་སྐྱོང་བ་རྡོ་རྗེ་སྙིང་པོར་མཚུངས།
།སྙན་གྲགས་པད་མཚོར་ངང་མོ་འདུ་བ་བཞིན། །ལམ་ཟབ་ཕུག་གིས་རྫིང་བུར་བསྐྲད་ཀྱང་འཁོར་རང་བཞིན་རྒྱན། །ཕྱི་ནང་རིག་གནས་སྒྲོག་པའི་སྐྱེད་མོས་ཚལ། །དབྱངས་ཅན་དྲི་ཟའི་རྒྱུད་མངས་ཀྱིས་བོས་བཞིན།
།རིག་གནས་ཡང་རྩེར་མཁས་པའི་ལེགས་བཤད་གཏམ། །རྒྱུན་མི་འཆད་ལ་ངོ་མཚར་སུ་མི་བྱེད། རབ་བརྟགས་རྒྱན། །དབུས་གཙང་ཕྱོགས་འདིར་རྣམ་པར་རྒྱལ་བའི་སྲིད། །དཔའ་བོ་སྟག་ལྟར་རྔམ་པས་རྩ་ཞིང་རྒོད།
།ཁུ་དབོན་ཡབ་ཡུམ་སྲས་འབངས་འཁོར་དང་བཅས། །རྡོ་རྗེའི་ཚེ་བརྟན་ཆབ་སྲིད་དར་རྒྱས་ཤོག །ཤིས་བརྗོད་རྒྱན། །ས་འཛིན་ཡངས་པའི་སྐྱེད་ཚལ་གཞན་སྤངས་ནས། །ཕྱོགས་འདིའི་ཨུཏྤལ་རྫིང་བུར་མིག་གཏད་པ།
།དད་ལྡན་སྦྱིན་པོའི་སྙིང་སྟོབས་དྲི་བསུང་ལ། །ཆགས་པའི་སྤུ་ལོང་ཅི་ཡང་གཡོ་བར་གྱུར། རྣམ་པའི་ཕྲ་མོའི་རྒྱན། ཨེ་མ་ཕྱོགས་འདིའི་སྐྱེད་ཚལ་ལ། །དགའ་བས་མིག་གི་བདུད་རྩི་འཛག
།གངས་ཀྱི་རི་སུལ་ལ་རེག་པའི། །མ་ལ་ཡ་ཀླུང་འདིར་འོངས་སམ། ཆའི་རྒྱན་ནོ། །དེ་ནས་སྤྲུལ་ལོ་དབྱར་ཆོས་ལ་ཕྱིན་

ཕྱི་ནང་གྲ་སྐོར་བ་ཡང་ཤིན་ཏུ་མང༌། ཆོས་རིགས་ལུང་སྒྲིགས་རྣམ་གཞག་ས་གཙང་དུས་བདེ་ས་འཇམ་སོགས་ཕུན་སུམ་ཚོགས། ཁྱད་པར་ཆུ་ལྷོ་བྱང་གི་སྒྲུབ་མཆོད་ཆེན་པོའི་ཐད་དུ་བསྙེན་བཀུར་དར་འགྱེད་ནས་འགྱེད་སོགས་དུས་གསུམ་ཁེབས་ཞེས་སྙན་པར་གྲགས།
བླ་བྲང་རང་ནས་ཀྱང་གོང་དཀར་སྒྲུབ་མཆོད་ཀྱི་ཐད་དུ་མང་ཇ་ནས་འབོ། ཆེ་བགྲེས་སློབ་དཔོན་ལས་འཛིན་ཕྱིའི་གྲ་སྐོར་བ་དང་བཅས་པ་ལ་བཀྲ་ཤིས་ཁ་བཏགས་ཀྱི་འགྱེད་དང་བཅས་པ་བསྒྲུབས་ཆུ་ལྷོ་བྱང་སྒྲུབ་མཆོད་ཆེན་པོ་འདི།
བྱང་ཁྲི་སྐོར་སྒྲུབ་མཆོད་ཡིན་ཞེས་གྲགས། །དེ་མིང་བས་ལྷག་ཙམ་དོན་ལ་ཁེལ། །ཕྱོགས་ཀུན་ཏུ་མཛེས་མའི་རྣ་རྒྱན་འཆང༌། དེ་ནས་གོང་དཀར་དཔོན་སློབ་རྣམས་བཀའ་བགྲོས།
ཆོས་སྡེའི་སྒྲུབ་མཆོད་ནི་དཔྱོད་ལྡན་གྱི་ཐུགས་ལ་གསལ་བ་བཞིན་འབད་པས་བསྒྲུབས། ད་ལྷག་ཅུང་ཟད་བྱུང་བ་འདི་ལོག་འཚོར་མ་སོང་ཙམ་དགོས་པ་འདུག་པས། ད་ལོ་དབྱར་སྟོན་འདི་གསུང་ངག་འཆད་པ་ལ་ཕེབས་དགོས་དེའི་ཆ་རྐྱེན་དུ་འབུལ་གསུང་པ་བྱུང་བས།
ཁོ་བོ་རང་གིས་ཀྱང་སྔར་ལམ་འབྲས་མང་དུ་བཤད་ཀྱང་ཆུ་བྱང་ཕྱོགས་འདིར་ཆེར་མ་སོང་བ་དང༌། ཁྱད་པར་བྱང་ཕྱོགས་འདི་ཤེས་ལྡན་གཟུར་གནས་དོན་གཉེར་ཅན་ཤིན་ཏུ་མང་བ་དང༌།
སྐྱོན་ཡོན་གྱི་རྟོག་དཔྱོད་ཀྱང་ཤིན་ཏུ་ཆུག་པ་ཞིག་འདུག་བསམ། སེམས་སྤྲོ་བ་དང་བཅས་པས་ཁས་བླངས་དེ་གའི་ལུགས་བྱས་ནའང༌། འདར་ནས་ཞལ་ངོ༌།
དམངས་སྐྱ་བཙུན་ཀུན་རང་ལ་ཐུགས་དད་རྩེ་གཅིག་པ་ཡིན་པ་དང༌། ཁྱད་པར་ས་སྐྱོང་ཆོས་སྐྱོང་ལྷུན་གྲུབ་ད་ལོ་རྟོག་བཅས་ཤིན་ཏུ་

ཆེ་བ་ཡོད་པ་དང༌། ཡང་སྒོས་ལོ་སྲི་ཐུ་མོ་ཡོད་པས་དབང་བཀའ་ཡང་ཡང་དགོས་པ་འདུག་ལགས་པས། གསུང་ཆོས་ཉན་འདོད་ཡོད་པ་རྣམས་འདིར་འབོད་པ་གནང་དེ་རྣམས་ལ་གནས་ཁང་གུར་བཅས་ཤིང་བུ་ཆས་མཐུན་རྐྱེན་འདི་རང་ནས་བསྒྲུབས་པས་གསུང་ཆོས་འཆད་ས་ནོར་བུ་གླིང་རང་དུ་གནང་དགོས་གསུང་ནན་ཆགས་པ་དང༌།
བདེ་གླིང་ནས་ཀྱང་དེ་བཞིན་གསུངས་བྱུང་བ་ནས་སྦྱིན་བདག་སྟོབས་ལྡན་གྱི་དད་པ་སུན་དབྱུང་ཡང་མ་བདེ། ཁོང་དགེ་འདུན་གྱི་བཀའ་ཡང་བཅག་ཏུ་མེད་པས་བྱེད་དཀའ་སེ་བྱུང་ཡང༌།
དགེ་འདུན་ལ་གསེད་བཀྲོལ་བྱས་ཁྱེད་རང་དོན་དུ་གཉེར་བ་དང༌། ལོང་སྐབས་ཡོད་པ་རྣམས་ཚུར་བྱོན་པ་ལེགས་ཚུལ་ཕུལ་བས། ཁོང་རྣམས་ཐུགས་འཕམ་མེ་བ་ལ་བདེ་གྲོལ་བྱས།
ནོར་བུ་གླིང་དུ་ལམ་འབྲས་བཙུགས་གྲང་ཆེན་པ་དང༌། ཕུ་ཐུབ་བསྟན་དགེ་འཕེལ་བ། ཕྱོགས་ནས་བྱ་རྒོད་གཤོངས། ཡ་ག་ཆོས་སྡིངས། སྟོད་མངའ་རིས། དགུན་ལྷས་སྐུ་སྐྱེ་དཔོན་སློབ།
རྨ་བྱ་ཤུག་ཁྲོད་པ། ཆོས་རྗེ་འཇམ་དཔལ་དགའ་བའི་བཤེས་གཉེན་སོགས་ཆ་ལུང་པ་དུ་མ་སྟེ་དེ་སོགས་ཕྱོགས་ཀུན་ནས་འདུས་པའི་ལམ་འབྲས་པ་བརྒྱ་ཟིན་ཙམ་བྱུང༌། སྣང་གསུམ་གྱི་འཁྲིད། བརྒྱུད་པ་གཉིས་ལྡན་གྱི་སེམས་བསྐྱེད།
སློབ་མ་རྗེས་འཛིན། བསྙེན་པ་ཁ་གསོ། ཡབ་ཀྱི་སྨིན་བྱེད་འཁོར་འདས་དབྱེར་མེད་ལྟ་འཁྲིད། རྒྱུ་དབང་ལམ་བྱེད་ཡུམ་གྱི་དབང་བཀའ། ཕྱི་བསྐྱེད་རིམ་འཁྲིད། ལམ་དུས་དབང་ནང་བསྐྱེད་རིམ།
ཡུམ་གྱི་བྱིན་རླབས་བརྒྱུད་པ་མ་ཉམས་པ། ཁྱབ་བྱེད་རླུང་དང་ཁྱབ་བྱ་གཏུམ་མོ་སྟེ་འདུས་པ་དང་པོའི་འཁྲིད། ཕོ་ཉའི་ལམ་སྟེ་

འདུས་པ་བར་པའི་འཁྲིད། རྡོ་རྗེ་རྦ་རླབས་ཏེ་འདུས་པ་ཐ་མའི་འཁྲིད། རིང་བརྒྱུད་ཀྱི་འཁྲིད་ཕལ་མོ་ཆེ་རྫོགས་ནས་འདུལ་ལགས་ཀྱང་ཕེབས་སྔར་མ་གསན་བའི་ཉེ་བརྒྱུད་ལམ་སྦས་བཤད་ཀྱི་བྱིན་རླབས་དང་འཁྲིད།
ཕྲ་མོ་བརྒྱད་དང་གྲུབ་ཆེན་བཅུ་ཕོ་བྲང་སྦས་བཤད་སོགས་དང༌། ལམ་འབྲས་ཤིན་ཏུ་ཉེ་བརྒྱུད་བརྡ་དོན་གསལ་བའི་བྱིན་རླབས། དམིགས་པ་རྒྱས་འབྲིང་བསྡུས་གསུམ་གྱི་འཁྲིད། ཞར་བྱུང་གི་འཁྲིད་བཞི་སོགས་དང༌།
དེ་དག་གི་སྐབས་སུ་ལམ་ཟབ་ཕྱི་ནང་གསང་གསུམ། ཚར་གསུམ་ཁུག་པ་བླ་མ་རིན་འབྱུང༌། བིར་སྲུང་རྣམ་གཉིས་རྣམ་འཇོམས་བིར་ལུགས། གཱ་ཡའི་མགོན་རྐྱང༌། བརྡ་ཆིག་བརྒྱུད། སྒྲུབ་པ་ལུང་སྦྱིན།
ལུང་སྦྱིན་ནས་གསང་བ་བཅུའི་རྒྱས་བཏབ། འཁྲིད་ཀྱི་སྐབས་སུ་དབང་བཞི་དང་འབྲེལ་བའི་བསྐྱེད་རིམ་སོགས་ཀྱི་འཁྲིད་བཞི། ལམ་བཞི་དང་འབྲེལ་བའི་ཉམས་བཞི་ལ་ཕྱག་ཆེན་ངོ་སྤྲད་ནས་སྐྱོང་བའི་འཁྲིད་བཞི།
དེ་སྤྱོད་པས་བོགས་དབྱུང་བའི་འཁྲིད་བཞི། དེ་བོགས་དབྱུང་བ་ལས་གྲུབ་མཐའ་བཞི་སྙོགས་ཚུལ། གྲུབ་མཐའ་མ་སྙོགས་ན་དབང་བཞི་དང་སྦྲེལ་བའི་འདའ་ཀ་མ་འཕོ་བའི་འཁྲིད་བཞི་འཕོ་བ་མ་ཐེབས་ན་དབང་བཞི་དང་འབྲེལ་བའི་བར་དོ་སྦྱོང་བྱེད་ཀྱི་འཁྲིད་བཞི།
ལམ་གྱི་ཚོད་འཛིན་རྨི་ལམ་དང་སྒྱུ་ལུས་ཀྱི་འཁྲིད་བཞི། དེ་ལྟར་བྱས་པས་འགྲོས་བཞི་ཐིམ་ནས་སྐུ་བཞི་མངོན་དུ་བྱེད་པའི་ཚུལ་རྣམས་ཁོ་བོ་ཅག་གི་ལམ་འབྲས་འདི་ལ་བཞུགས་པས་ཚང་འགྲིག་བྱེད་པ་འདིའི་ལུགས་ཡིན་པས་སྐལ་བཟང་ཡིད་ཚིམ་པར་གྱིས་ལ་སྙིང་དབུས་པདྨར་གཅེས་པར་

མཛོད་ཅིག །དེའི་ཚེ་གསུང་ངག་པ་རྣམས་ལ་མང་ཇ། བསྙེན་བཀུར་བསམ་གྱིས་མི་ཁྱབ། ཁྱད་པར་ཞབས་དྲུང་ཆེན་མོས་མང་ཇ། ཕྱོགས་པ་རྣམས་ལ་ཕོགས་ཞིབ་ཁལ་ཕྱེད་གསུམ་མ། ལྔ་དབར་ཤ་ཁོག་པ་རེ། ཁྱེ་འདྲེན་ལགས་ཀྱི་ཚོགས་པ་ལ་མང་ཇ་ཉིས་སྦྲེལ།
ནས་འབོ་འགྱེད་གཉིས། ཞབས་དྲུང་སྐུ་མཆེད་ཀྱི་ཚོགས་པ་ལ་མང་ཇ་ནས་འབོ་བཞི་འབོ། ཡུམ་དྲུང་གིས་མང་ཇ་གླུམ་དཀར་འཁུར་སྟོན་དང་བཅས་པ་ཕྱོགས་པ་རྣམས་ལ་འཇམ་ཚ་བྲེ་རེ།
དཔོན་ས་དབང་ལྡན་ལགས། ཆོས་ལགས་རྣམ་གཉིས་ཀྱིས་མང་ཇ་རེ། བདེ་གླིང་ནས་མང་ཇ་གསུམ། ནས་འབོ། ཞིབ་འབོ། གོ་ར། ལེགས། འཁུར་འགྱེད་སོགས། སྐྱིད་གཤོངས་པས་མང་ཇ། རུ་སྤེ་ནས་མང་ཇ། རྨུ་བས་མང་ཇ།
ཞིབ་འབོ། ཁབ་གོང་པས་ཞིབ་འབོ། ཆོས་འཛད་མར་མེས་མང་ཇ། མངའ་རིས་རྗེ་དྲུང་གིས་མང་ཇ། མངའ་རིས་སློབ་དཔོན་པའི་མང་ཇ། ཆོས་རྗེ་བྱམས་ཆོས་པས་མང་ཇ། དགུན་ལྷས་སྐུ་སྐྱེ་བས་མང་ཇ། གདན་ནོན།
བླ་བྲང་ནས་མང་ཇ་གསུམ། ཕུ་བགྲེས་པས་མང་ཇ། གྲང་ཆེན་བགྲེས་པས་མང་ཇ་ཟུང་སྦྲེལ། ཚོགས་འཁོར་ཤིན་ཏུ་བཟང་བ། རྡོ་རྗེའི་གླུ་དང་གར་ལ་སོགས་པ་ལྷ་མཆོད་པ་དང་མི་རྣམས་དགའ་བ་བསྐྱེད་པའི་སྤྲོས་པ་སྣ་ཚོགས་པ་ཡང་བྱས།
གནས་སློབ་བཤད་ནོར་བུའི་གླིང་མཆོག་འདིར། ཁོང་དད་ལྡན་སྦྱིན་བདག་ཕུལ་དུ་ཕྱིན། །ཆོས་རྒྱུད་དང་མན་ངག་བསྟན་པ་དར། །ཕྱོགས་དགེ་ཞིང་ཤེས་པའི་ངོ་མཚར་སྤེལ། །སྦྲུལ་ལོ་སངས་རྒྱས་ཀྱི་འཕེལ་གདུང་མཐེ་བོང་ཙམ་ཞིག་ཡུམ་བྱང་སེམས་ཨ་མཛེས་དྲུང་གིས་

ཕྱག་ན་ཡོད་པ་དེ་ལ། མི་དབང་ལྷུན་ཆེན་དྲུང་གིས་ཞལ་བཀོད་མཛད་ནས་གསེར་ཟངས་ལས་གྲུབ་པའི་དྲིའི་གཙང་ཁང་རྣམ་རྒྱལ་མཆོད་རྟེན་བཟོ་རིགས་མཁས་པ་ཁང་གསར་བཀྲ་ཤིས་པས་ཁྲི་གདན་བང་རིམ་གསུམ་གསེར་ཟངས་ལས་གྲུབ་པ།
དེའི་སྟེང་དུ་སེང་ཁྲི་གྲུབ་བཞི་ལྕགས་བསྐོས་གསེར་ཚགས་མ། ཤར་གྱི་དབུས་ན་རྡོ་རྗེ། གཡས་གཡོན་གཉིས་ན་དཔལ་བེ་དང་འཁོར་ལོ། ལྷོའི་དབུས་ན་རྡོ་རྗེ། གཡས་གཡོན་གཉིས་ན་པདྨ་དང་རྒྱལ་མཚན་ནུབ་ཀྱི་དབུས་ན་རྡོ་རྗེ།
གཡས་གཡོན་གཉིས་ན་གདུགས་དང་བུམ་པ། བྱང་གི་དབུས་ན་རྡོ་རྗེ། གཡས་གཡོན་གཉིས་ན་གསེར་ཉ་དང་དུང་དཀར། དེ་ཐམས་ཅད་གསེར་ཚགས་བཟབས་བརྐོས་སེང་ཁྲིའི་ཁ་ཁྱེར་ལ་མི་མཆོག་རྒྱལ་བ་གང་དག་སོགས་རྐང་པ་བཞི་དང༌།
སྒྲོལ་དཀར་གྱི་སྔགས་ལེགས་སྦྱར་གྱི་སྐད་ལཉྪའི་གཟུགས་སུ་བཀོད་པ། དེའི་སྟེང་དུ་གསེར་ཟངས་ལས་གྲུབ་པའི་པད་གདན་འཁོར་ལོ། དེའི་སྟེང་དུ་བང་རིམ་གསུམ་གསེར་ཟངས་ལས་གྲུབ་པ།
བུམ་པ་ཟླུམ་པོའི་སྨད་དངུལ་ལྗང་བརྡུང༌། སྟོད་ཤེལ། སྒྲིགས་མཚམས་གསེར་ལྗང་བརྡུངས་ཀྱི་འབུ་སྒྲིལ་དང་བཅས་པ། དེའི་ནང་དུ་རིང་བསྲེལ་གྱི་གོང་བུ་ཕྱི་གསལ་ནང་གསལ་དུ་མཐོང་བ།
སྒོ་ཁྱིམ་གསེར་གཡུ་ལས་གྲུབ་པའི་ནང་དུ་ཀཱ་མ་རཱུ་པའི་རྡོ་ལས་གྲུབ་པའི་སྟོན་པ་གཙོ་འཁོར་གསུམ་བཞུགས་པ། དེའི་ཕྱོགས་བཞིར་གསེར་ཚགས་ལས་གྲུབ་པའི་ཤར་དུ་བྷྲཱུཾ་དང་ཧཱུཾ། ལྷོར་ཨཾ།
ནུབ་ཏུ་ཛྲིཾ། བྱང་དུ་ཁཾ་སྟེ་རིགས་ལྔའི་ས་བོན། དེའི་སྟེང་དུ་གདུགས་རིམ་པ་བཅུ་གསུམ་གསེར་

ཚགས་ལས་གྲུབ་པ་པད་གདན་དང་བཅས་པ། དེའི་སྟེང་དུ་ཆར་ཁེབས་འགན་ཇིར་ཏོག་དང་བཅས་པ་གསེར་ཟངས་ལས་གྲུབ་པ། མུ་ཏིག་གི་ཟར་ཚགས་དང་ལྡན་པ་ཤིན་ཏུ་ངོ་མཚར་བ་མཐོང་བས་ཡིད་འཕྲོག་པ་ཞིག་བཅོས་གྲུབ་གནང་འདུག་པ་དེ་ལ་རབ་གནས་དགོས་གསུང༌།
ཆུ་མོ་སྦྲུལ་གྱི་ཟླ་བ་བདུན་པའི་ཉེར་གསུམ་གྱི་ཉིན་མེ་ཏོག་གཏོར་བས་རབ་གནས་བཟང་པོ་དྲུག་པ་གང་རྒྱས་བྱས། དེའི་ཚེ་ནམ་མཁའ་ནས་མེ་ཏོག་གི་ཆར་ཡང་འབབ་ཀྱིན་འདུག་ཟེར།
དེའི་སྟེང་དུ་མི་དབང་ལྷུན་ཆེན་དྲུང་གི་ཕྱག་འབུན་གནང་བ་རྣམས་ལ་སྔར་ནས་དྲུག་བདེ་ཡོད་པ་ལ་བཅག་ནས། དེ་ལ་བརྟེན་ཞལ་ངོ་གཞན་རྣམས་དང༌། ཆ་ཞབས་བྱིན་རྣམས་ཀྱིས་ཀྱང་དྲུག་བདེ་ཆག་འབུན་ལེན་མི་རྣམས་ལ་བསོད་ནམས་ཀྱི་ཚོགས་ཤིན་ཏུ་ཆེ་བ་བྱུང་གཞན་ཡང་ནོར་བུ་གླིང་གཙུག་ལག་ཁང་འདི་བཞེངས་ཕྱིན་ཆོས་གཞིས་དགོས་པ་འདུག་གསུང༌།
བློ་ཁུད་ཀྱི་ཞིང་རྣམས་ཀྱང་ཆོས་གཞིས་ལ་ཕུལ། དེ་རྣམས་ལ་བསྔོ་བས་རྒྱས་འདེབས་དགོས་གསུང་ཐུགས་བསམ་རྣམ་པར་དག་པས་དགེ་རྩ་སྟོབས་ཆེ་བ་དེ་འདྲ་ལ་རང་གིས་བསྔོ་བ་ཅི་ཤེས་དང༌།
ཁྱད་པར་འདར་ནས་སྦྱིན་བདག་ཆེན་པོ་ཞལ་ངོ་སྤྱི་དང༌། བྱེ་བྲག་ཆེད་དུ་བསྟད་པའི་གནས་སྐབས་ཀྱི་ཚེ་འདིའི་བཞེད་དོན་འགྲུབ་པ་དང༌།
མཐར་ཐུག་སངས་རྒྱས་ཀྱི་གོ་འཕང་ཐོབ་པའི་བསྔོ་བ་སྨོན་ལམ་བཀྲ་ཤིས་རྒྱས་འདེབས་ཅི་ཡང་བྱས། འདར་ནས་མི་དབང་ཆོས་བཞིན་ས་སྐྱོང་བ།
།དགོས་འདོད་ལྷུན་གྲུབ་བསོད་ནམས་ཡེ་ཤེས་ཚོགས། །ཡར་ངོའི་ཟླ་ལྟར་ལྷུན་གྲུབ་ཆེས་ཆེར་འཕེལ། །བདུད་དཔུང་དགྲ་འདུལ་ལྷག་བསམ་དོན་ཀུན་གྲུབ། །ཡུམ་མཆོག་ཨ་མཛེས་

མི་དབང་དཔལ་འབྱོར་མཚན། །རྡོ་རྗེ་ལྟར་བརྟན་དཔལ་ཀུན་ཕྱོགས་ནས་འཛོམ། །ཆབ་སྲིད་འཇམ་དར་ཕུན་ཚོགས་དཔལ་དུ་བསྔོ། །ལྷག་བསམ་རབ་དཀར་གངས་རིའི་དུམ་འཁྲིགས་ལས། །ལེགས་འཁྲུངས་བསོད་ནམས་ལྷུན་པོའི་སྤོ་ཆེན་པོར།
།རབ་འཁྱིལ་མངོན་མཐོ་དགེ་ལེགས་ཆུ་གཏེར་ཆེ། །ལུགས་གཉིས་སྲིད་ཀྱི་ལོ་ཏོག་སྨིན་པར་བསྔོ། །འབྲུ་ཚོགས་སྐྱེས་ཀྱིས་དབུལ་འཕོངས་སྡུག་བསྔལ་བསལ། །ཞིང་བཟང་མཆོད་པའི་འབྲུ་ཚོགས་ཕུང་པོར་སྤུངས།
།རྒྱལ་བའི་གདུང་ལ་ངོ་མཚར་ཁང་བརྩེགས་ཕུལ། །བཞེད་དོན་ཡིད་བཞིན་འགྲུབ་པའི་བཀྲ་ཤིས་ཤོག །རྟེན་བཟང་པོ་ལ་རབ་གནས་བགྱིས་ནས་ཡུན་རིང་མ་ལོན་པར་དད་ལྡན་གྱི་སྦྱིན་བདག་བསོད་ནམས་ཁྱེ་འདྲེན་གྱིས་བདག་ལ་ས་པཎྜི་ཏའི་ཡུངས་འབྲུའི་རིང་བསྲེལ་འབུལ་བར་བརྩམས་པ་ན་བརྩམས་པ་དེ་ལས་ལྷག་ཙམ་གསར་དུ་འཕེལ་བ་དང་བཅས་པ་ཕུལ་བས།
རང་ས་སྐྱ་པཎ་ཆེན་ལ་སྔོན་གྱི་ལས་འཕྲོ་སད་པ་ལྟ་བུའི་དད་འདུན་དངོས་དང་རྨི་ལམ་དུ་ཡོད་པ་ནས་དགའ་ཞིང་སྤྲོ་བ་ས་རབ་དགའ་ཐོབ་པ་ལྟ་བུར་གྱུར།
སློབ་བཤད་ནོར་བུ་གླིང་ནས་ཆོས་ཉན་པ་རྣམས་ཀྱིས་དར་གདུགས་སྒྲ་རོལ་མོ་དང་བཅས་པས་སེར་སྦྲེང་གིས་བསུ་བ་ལེགས་པར་བྱས་ནས་གནས་སུ་བཞུགས་སུ་གསོལ།
དད་འདུན་བསོད་ནམས་བསགས་པའི་སྦྱིན་པོ་ཡི། །ཚེ་རབས་ཀུན་ཏུ་བོགས་དང་ཁྱེ་འདྲེན་པའི། །རྒྱལ་བའི་རིང་བསྲེལ་ལས་ལྷག་ཕུལ་བ་འདི། །དཔལ་འབྱོར་ཕུན་སུམ་ཚོགས་པའི་ཆེད་དུ་བསྔོ།
།རང་ཉིད་ལ་བསྲུང་སྐྱོབ་བྱེད་པའི་འདུན་པ་ཆེར་མེད་ཀྱང་ཕ་རོལ་པོ་ནས་བསམ་པ་དག་པ་ནས་བློ་གཏད་ན་ནུས་ཅུང་ཟད་ཡོང་གིན་ཡོད་པར་སྣང་སྟེ། རང་གི་ཚ་བོ་

ངོས་མ་བཞིས་གཙོ་བྱས་དཔོན་གཡོག་སུམ་ཅུ་ཙམ་གྱིས་བྱང་ཐང་མི་མེད་ལ་གསེར་ལ་ཕྱིན་པའི་ཚེ། ཚ་བོ་ལྷ་མོ་དབང་ལྡན་ཟེར་བ་ཞིག་གི་མཚན་གྱི་རྨི་ལམ་དུ་ཨ་ཁུ་ཆོས་རྗེའི་བང་ཆེན་བཏང་བ་ཡིན་ཟེར་བ་ཞིག་གིས་འཕྲད་དགོས་ཟེར་ཕྲད་པས་ངེད་ཀྱི་ཡི་གེ་ཡིན་ཟེར་ཡི་གེ་རྟེན་བཅས་མང་པོ་སྤྲད་བྱུང༌།
ཁྱད་པར་ཚ་བོ་བཙན་ལྷ་དར་པོའི་སོག་པོ་ཐུལ་བའི་དཀར་ཆོལ་ཡིན་ནོ་ཟེར་གསེར་ཞོ་གང་སྦྱིན་པ་སོགས་རྨི་ལམ་མང་པོ་རྨིས།
སྔ་དྲོ་ནམ་ལངས་ནས་གསེར་ལས་ལ་ཕྱིན་ཚུར་འགུགས་འཕྲལ་རྒྱང་རིང་པོ་ནས་རྟ་པ་འདྲ་མཐོང་རྐུན་གསེར་བ་ཡིན་པ་འདུག་རྡུང་དུ་འགྲོ་ཟེར་ཕྱིན་པས། རྟ་པ་ཞིག་གི་ཞྭ་མོ་ས་ལ་ལྷུང་སོང་བ་མགོ་རེག་ཏུ་མཐོང་ནས་ད་རྐུན་གསེར་བ་མིན་པ་འདུག་ཟེར་ལོག་པས།
ར་ལུག་འཚོ་བའི་བུ་ཚ་གཉིས་ཡོད་པ་ལ་བསྟད་ནས་བྱུང་བ་བུ་ཚ་གཉིས་ཀྱིས་བྲོས་པ་ལ་གཅིག་འགྱེལ་བ་ལ་རྟ་ཁ་ནས་གོ་སྙོབ་བྱས་བཟུང་ནས་རྟ་འགབ་ཏུ་སྐྱོན་སོང༌།
དེ་ནས་སོག་པོ་ཡིན་པར་ཤེས་ནས་ཁོང་རྣམས་ཀྱིས་སྒྲིགས་བྱས་ད་བུད་མེད་དང་བུ་ཚ་ལང་ལོང་རྣམས་ཀྱང་མ་བསྐྱུར། གུར་དང་ཆས་ཕལ་ཆེར་བཞག །སོག་པོ་རི་བཟུང་བ་ལ་བསྟད་ནས་ཚ་བོ་ལྷ་མོ་དབང་ལྡན་མདང་ང་ལ་རྨི་ལམ་བཟང་པོ་བྱུང་ཅི་ཡང་སྐྱོན་མི་ཡོང་ཟེར་རི་ལ་འཛིགས་པས་སོག་པོ་རྣམས་ཡར་རི་རྩེ་ལ་བྲོས།
དེ་ནས་ས་སྲོས་མཚམས་མཚན་བཅོད་བྱས་བྲོས་པས་སྐྱོན་མེད་དུ་ཐར་བ་སོགས་ལེགས་ཚོགས་ཆེ་བ་རང་བྱུང༌།
དེ་ནས་ནང་པར་ཚ་བོ་གཉིས་གཡོག་གཅིག་དང་གསུམ་གྱིས་སྔ་མའི་བསྡད་ཤུལ་བསྐོར་བ་ལ་ཡོངས་པས་ཚ་བོ་ལྷ་མོ་དཔལ་གྱི་རྟ་ཉལ་ནས་འགྲོ་མ་འདོད། བསླང་བས་ལང་མ་འདོད། རྟ་དེ་ན་བ་ཡིན་འདུག་ཟེར་ལོག་ཡོངས་པས་ན་བ་མེད་པར་ཐད་བཞིན་འགྲོ་ཟེར་དེ་

ནས་ཕར་ཕྱིན་ན་སོག་པོ་དང་ཐུག་ནས་སྐྱོན་ཆེན་པོ་ཡོང་བའི་སྔ་ལྟས་ཡིན་པར་འདུག་ཟེར། དེ་ནས་ཁོང་རྣམས་ཀྱིས་ཀྲེ་བའི་རུ་བ་ལ་བསྙེགས་ནས་ཡོངས་པས་སོག་པོས་ཁོང་གི་སྔོན་ལ་ཀྲེ་བའི་རུ་བ་ལ་རྒྱུགས་འདུག་པ་དང་ཡང་ཅུང་ཟད་ཐུག་སོག་པོས་མདའ་ཚུར་ཞུས་པ་རོགས་ཤིག་གི་རྐང་པ་ལ་ཕོག
།རང་གི་ཚ་བོས་ཕར་མདའ་རྒྱབ་པ་དེ་ཁོ་ལ་འཕོག་ལ་ཁད་བྱུང་བ་ཁོས་བར་སྣང་ནས་བཟུང་སོང་ཟེར། དེ་ནས་ཕན་ཚུན་གླགས་མ་རྙེད།
དེ་ནས་རང་ཕྱོགས་རྣམས་ཀྱིས་ཚུར་ཡོངས་ལ་ཞིག་གི་ཕག་ན་སྔ་སོར་ཆུ་མིག་ཅིག་ཡོད་པ་དེར་ཚ་བ་ལ་སྡོད་གྲགས་བྱས་པས་ཆུ་བསྐམས་ནས་མེད་པར་སྡོད་ཐབས་མ་བྱུང༌། དེ་ནས་ཡོངས་པས་ལ་ཞིག་གི་ཕ་ན་སྔར་ཆུ་མེད་ཀྱང་ཆུ་གསར་པ་ཞིག་རྡོལ་འདུག་པས་དེར་བསྡད་ཟེར།
སྔར་གྱི་ཆུ་ཡོད་ས་དེར་བསྡད་ན་སོག་པོ་དང་ཐུག་པའི་སྐྱོན་ཆེན་པོ་ཡོང་བ་འདུག་ཅིང༌། ཆུ་མེད་པར་ཆུ་བྱུང་དེ་ཡང་དཀོན་ཅོག་གི་ཐུགས་རྗེ་རང་དུ་བྱུང་ཞིང༌།
དེ་རྣམས་ཀྱང་ངེད་རང་གི་ཆོས་སྲུང་གིས་བསྐྱབས་པ་ཁོ་ནར་འདུག་ཟེར་རོ། །ཕ་བླ་མའི་བྱིན་རླབས་སྙིང་ལ་ཞུགས། །བཀའ་བསྟན་བཅོས་ཟབ་དོན་སེམས་ལ་འཕོས། །ཁོང་ཆོས་སྲུང་རྣམས་བརྩེ་སྐྱོབ་འབྲལ་བ་མེད།
།བདུད་སོག་པོའི་འཚེ་བ་སྐྱབས་ལ་ལྟོས། །ཆུ་སྦྲུལ་གྱི་དགུན་ཆོས་སྟེང་དུ་ཕྱིན་གྲ་སྐོར་བ་ཀརྨ་པའི་སྔགས་ཀྱི་གྲ་སྐོར་བ་གཉིས་དང་སྒྲ་རམས་པ་གཅིག་ཐེ་བས་ཞེ་ལྔ་ཙམ་བྱུང༌།
གྲ་སྐོར་བ་མངས་པས་བཤད་པ་མང་པོ་བྱེད་སྐབས་མི་འདུག་ཀྱང་ཉུང་ན་མིག་ལྟོས་ལ་གནོད་དོགས་ཚད་མའི་སྔ་ལྡང་བ་རྣམས་ལ་ཁོར་གསུམ་གསུམ་ཕར་ཕྱིན་པ་ལ་གཉིས་གཉིས། འདུལ་བ་ལ་ཡང་གཉིས་གཉིས། པོད་ཕྲན་ལ་རེ་རེ་སྦྱོར་བཀོད་ཚུན་ཚོགས་ཆེན་

རང་དུ་གྲུབ་པ་བྱས། སྔགས་རམས་པ་རྣམས་ལ་བཤད་པ་ཐུན་གཉིས་གཉིས། འབུམ་རམས་པ་སོགས་ལ་བཤད་ཁོར་རེ། ཆེ་བགྲེས་པ་རྣམས་ལ་གཞུང་ཞུ་རེ་ཚོགས་ལང་ཐོ་རེ་བ་མ་གཏོགས་ཐམས་ཅད་ལ་བྱེད་སྐབས་མ་བྱུང༌། གྲ་སྐོར་བ་ཁམས་པ་འབའ་རོ་ཟེར་བ་དེས་ཚོགས་སུ་མང་ཇ་གསུམ།
ཆེ་བགྲེས་སློབ་དཔོན་གྲ་སྐོར་བ་སོགས་ལ་དར་འགྱེད་གཉིས་བྱས་བཤད་པ་ཡང་དགའ་མོ་ཡོད་པ་ཞིག་འདུག །གཞན་འབྲས་ཡུལ་བ། གཞའ་རི་བ། ཐུབ་བསྟན་པ་ངག་དབང་སོགས་ཀྱིས་ཡང་བཤད་པ་ལེགས་པར་ཡོང་གིན་འདུག
།དཔོན་ས་ལྷ་གཅིག་ཕུན་ཚོགས་རྒྱལ་མོས་མང་ཇ་བརྒྱད། ཆེ་བགྲེས་སློབ་དཔོན་གྲ་སྐོར་བ་སོགས་དར་འགྱེད་བཟང་པོ་དང་ནས་ཁལ་གཉིས་མ། བསྔོ་རྟེན་ཤིན་ཏུ་བཟང་བ་དང་བཅས་པ།
གདན་ས་ཆེན་པོ་ནས་མང་ཇ་བསྔོ་རྟེན་དང་བཅས་པ། སྡེ་པ་གཙང་པས་མང་ཇ་ཟུང༌། སྤྱི་འབུལ་བསྔོ་རྟེན་བདུན་ཚན་བཟང་པོ། རྩེ་ཆེན་ནས་མ་དང་ལྷ་སྲས་དྲུང་གིས་མང་ཇ་རེ་རེ། ཤངས་དགྲ་འདུལ་ནས་མང་ཇ་སོགས་བསྙེན་བཀུར་སྟོབས་ཆེ་བར་བྱུང༌།
དེ་སྐབས་སུ་ནུབ་དགོན་པ་དགུ། རྗེས་སུ་སྐྱར་སྐྱ་པའི་བླ་མ་གཅིག་དང་བཅས་པ་བཅུས་བསྙེན་རྫོགས་ས་པཎ་ནས་བརྒྱུད་པའི་སྡོམ་རྒྱུན་གཙང་མ་ཡིན།
ལྷུན་གྲུབ་སྤེལ་ནས་དུས་རྒྱུན་དུ་བཞེས་སྤྲོ་གསོལ་ཇ་བདའ་བ་དང་བཅས་པ་གནང༌། མགོན་པོའི་བསྐང་བཤགས་རྩོམ་དགོས་གསུང་ཡང་ཡང་བསྐུལ། གུར་ཞལ་ཕྱག་དྲུག་པ། ལེགས་ལྡན་ཕྱག་བཞི་པ། དུར་ཁྲོད་བདག་པོ།
ལས་གཤིན། དམག་ཟོར། རྣམ་སྲས། བེག་ཙེ། ཚེ་རིང་མཆེད་ལྔ་སོགས་ལ་བསྐང་བཤགས་མཆོད་སྤྲིན་སོགས་རྒྱས་པར་བརྩམས། དེའི་ལུང་ཕུལ་རྗེས་གནང་དགོས་གསུང་དེ་སྔ་མ་གྲུབ་རྗེས་སུ་འབུལ་

པ་བྱས། ཆུ་མོ་སྦྲུལ་གྱི་དགུན་ཆོས་འདུས་ཚོགས་ལ། །མཆོད་སྦྱིན་བསྙེན་ཅིང་བཀུར་བ་བསམ་མི་ཁྱབ། །ལེགས་བཤད་སྐྱེས་འབུལ་ཕྱོགས་ཀྱི་གྲྭ་སྐོར་བས། །བསྟན་ལ་ཕན་པའི་བཤད་པའི་རྒྱུད་མང་སྒྲོགས། །དགུན་ཆོས་སྟེང་དུ་སྡེ་པ་རོང་པས་འབྲས་ཡུལ་རབ་འབྱམས་པ་ཞིག་དང༌།
རྩེ་ཆེན་ནས་དཔོན་ས་སྐྱེ་རྒོད་པས་རང་དང་རྩེ་ཆེན་སོགས་སུ་དབྱར་ཆོས་ལ་འཁོར་ཙམ་བྱས་པས་ཆོག་ཡོང་དགོས་གསུང་བ་བྱུང་ཀྱང་རྩོལ་བ་མ་བྱས།
དེ་ནས་དགུན་ཆོས་གྲོལ་མཚམས་རང་གནས་སུ་སླེབ། འདར་ནས་ཞབས་དྲུང་ཆེན་མོ་ལ་སྐུ་དོག་ཤིན་ཏུ་ཆེ་བས་ཚེ་དབང་བརྒྱ་ཚར་རེ་ཟླ་རེ་ལ་དགོས་གསུང༌། ལྷུན་ཆེན་དྲུང་ལ་ཡང་སྐུ་དོག་ཆེ་བས་རྒྱས་པའི་སྦྱིན་སྲེག་དང༌།
ཚེ་བཀའ་དགོས་གསུང་ཕུ་ཆུ་ཚན་འཁོར་རྩེར་ཕྱིན་རྒྱས་པའི་སྦྱིན་སྲེག་དང་ཁུ་དབོན་གཉིས་ལ་ཚེ་བཀའ་བརྒྱ་ཚར་བྱས། འདར་ནས་འདིར་སླེབ། ཤིང་ཕོ་རྟ་ལོ་ཟླ་བ་གཉིས་པའི་ཚེས་བརྒྱད་ལ་གཏོར་སྒྲུབ་བཙུགས་ཚེས་དགུའི་ནུབ་རྨི་ལམ་དུ་དུར་ཁྲོད་བདག་པོ་ཡབ་ཡུམ་ཡིན་ཟེར་བའི་ཨ་ཙ་ར་གཉིས་གཤིབས་ནས་བཞུགས་ན་བཟའ་ནང་མ་གཉིས་པུས་གོང་དུ་བརྫེས་པ་འདྲ་བ།
ཕྱི་ནས་ན་བཟའ་དཀར་པོ་གསར་པ་སྐྱ་འཇོལ་ལེབ་བསྣམས་པ་གཉིས་མཐོང་བས་སེམས་དགའ་བ་དང་སྤྲོ་བ་ཤིན་ཏུ་ཆེ་བ་བྱུང༌།
དེའི་འཁྲིས་ན་ཁམ་བུའི་སྡོང་པོ་ཆེན་པོ་ནམ་མཁའ་ལ་ཟེང་ངེ་བ་ཞིག་འདུག་པ་ལ་དེ་ལག་གཡས་ནས་བསྐོར་ལྷོ་ནུབ་ཕྱོགས་ཀྱིས་ཡལ་ག་ནས་འདི་ན་སྨིན་པར་ཡོད་ཟེར་བཏོགས་ཀྱིན་ཟོས་པ་རྨིས་སོ།
།མཚན་རྨི་ལམ་ཡིན་ཡང་མངོན་སུམ་བཞིན། །ལྷ་དུར་ཁྲོད་བདག་པོ་ཡབ་ཡུམ་མཇལ། །འབྲུ་བཟང་པོ་སྨིན་པའི་རོ་

མཆོག་མྱོང༌། །སེམས་རབ་དགའ་ལུས་ཀྱི་སྤུ་ལོང་གཡོ། །དེ་ནས་ནོར་བུ་གླིང་དུ་འདར་ནས་མི་དབང་དགྲ་འདུལ་དོན་གྲུབ་དང༌། ཆོས་རྗེ་བྱམས་ཆོས་པ་འཇམ་དཔལ་དགྱེས་པའི་བཤེས་གཉེན། ཡ་ག་ཆོས་སྡིངས་པ་ཆོས་རྗེ་ཀུན་དགའ་རྒྱལ་མཚན་གྲང་ཆེན་ནས་ར་ངག་དབང༌།
ནུབ་དགོན་ནས་ཁོང་གསུམ་སོགས་ཆེད་བསྟད་ཡོང༌། རྒྱུད་བཤད་དགོས་གསུང་རང་གི་བློ་འདོད་གུར་སམ་གང་རུང་ལ་ཟིན་ཐུན་བཤད་པ་ཞིག་བྱེད་བསམ་པ་ཡོད་ཀྱང་ཁོང་རྣམས་ཀྱིས་སྐུ་ནས་སྟབས་ཡང་ཡང་ཡོང་བ་ལྐོག་པས་རྒྱུད་གསུམ་ཆར་ལ་ད་ལན་ཀ་གནང་ཐུབ་པ་ཞིག་བྱུང་ན་ལེགས་ཚོགས་ཆེ་བ་འདུག་ཟེར།
ཁོང་རྣམས་ཀྱིས་ཀྱེ་རྡོར་མན་ངག་ལུགས་གུར་རིགས་བསྡུས་ཀྱི་དབང་རྣམས་རང་གིས་སྔར་དུ་བྱས་ཟིན་པ་མང་བ་འདུག་པས།
རྡོར་དབྱིངས་ལྷ་སུམ་ཅུ་སོ་བདུན་གྱི་དབང་ཟླ་བ་དེ་གའི་ཚེས་བཅུ་གཉིས་ལ་སྟ་གོན། བཅུ་གསུམ་ལ་དངོས་གཞི། ཚེས་བཅོ་བརྒྱད་ལ་རྒྱུད་བཤད་ཀྱི་འགོ་བཙུགས།
མི་དབང་དགྲ་འདུལ་དོན་གྲུབ་ཀྱིས་མང་ཇ་ཉིས་སྦྲེལ་དང་ཚོགས་འཁོར་བཟང་པོ་མཛད། རྩ་རྒྱུད་འཕགས་པའི་བསྡུས་དོན་དང་ས་གཞུང་སྦྱར་བའི་བཤད་པ། གུར་ལ་རྗེ་བཙུན་གྱི་བསྡུས་དོན་དང་ས་གཞུང་སྦྱར་བའི་བཤད་པ།
སམྦུ་ཊ་ལ་འཕགས་པའི་བསྡུས་དོན་དང་ས་གཞུང་སྦྱར་བའི་བཤད་པ་རྣམས་ཚང་འགྲིག་སྔོན་དུ་འགྲོ་བར་བྱས་ནས། སམྦུ་ཊ་ལ་འཕགས་པའི་བསྡུས་དོན་ས་བཅད་གཞིར་བཞག །འབྲུ་ནོན་རྣམས་ས་པཎྜི་ཏའི་མཚན་མ་གཙོ་བོར་བྱས།
དེའི་ཅུང་མ་ཐུས་པ་རྣམས་རྗེ་ཀུན་དགའ་རྒྱལ་མཚན་པས་ཊཱིཀ་ཆེན་རིན་ཆེན་འབར་བ་དང༌། རྗེ་བཙུན་གྲགས་པའི་སློབ་མ་དབང་ཕྱུག་དཔལ་

གྱི་ཊཱིཀྐ་ལས་ཀྱང་ཅུང་ཟད་གསལ་བར་བྱས་ཏེ་ཟིན་ཐུན་བཏང༌། ཟིན་ཐུན་བྱེད་མཁན་མི་དབང་དགྲ་འདུལ་དྲུང་དང༌། ཆོས་རྗེ་བྱམས་ཆོས་པ་གཉིས་ཀྱིས་གཅིག །ཆོས་རྗེ་ཀུན་རྒྱལ་བས་གཅིག །དྲུང་རམས་པ་ངག་དབང་གིས་གཅིག
།གྲང་ཆེན་དཀའ་བཅུ་པ་རྒྱན་རིན་གྱིས་གཅིག །ནུབ་དགོན་པ་རྣམས་ཀྱིས་གཅིག་རྣམས་བྱུང༌། སམྦུ་ཊའི་རྩ་རྒྱུད་ལ་བརྟག་པ་བཅུ། བརྟག་པ་རེ་རེ་ལ་རབ་བྱེད་བཞི་བཞི་ཡོད་པའི་བརྟག་པ་དང་པོའི་རབ་བྱེད་བཞི་ལ་ཟིན་ཐུན་ལེགས་པར་གྲུབ།
མི་དབང་དགྲ་འདུལ་དང་ཆོས་རྗེ་བྱམས་ཆོས་པའི་ཟིན་ཐུན་ལ་ཤོག་བུ་གདོང་བཏོན་བརྒྱད་ཅུ་གྱ་བརྒྱད་བྱུང་འདུག་ཅིང༌། གཞན་རྣམས་ལ་ཡང་ཁ་དྲས་ཀྱི་སྟབས་ཀྱིས་བདུན་ཅུ་སྐོར་རེ་བྱུང་འདུག
།དེ་དག་གི་སྐབས་སུ་རྨི་ལམ་ལ་རྩ་བའི་བླ་མ་གསུམ་སོགས་བླ་མ་རྣམས་ཐེར་ཆགས་ཀྱིས་ཡོང་བ་ཞིག་འདུག །ནུབ་ཅིག་སྟོང་ཉིད་བཅུ་དྲུག་གི་གྲངས་སྒྲོང་གིན་འདུག་པ་ལ།
ཕྱི་སྟོང་པ་ཉིད་སོགས་འགོ་ནས་ཁ་ཅིག་ཆད་སྟོང་དུ་འདུག་སྙམ། དེ་མན་ཆད་སྟོང་པ་ཉིད་མཚན་ཉིད་པ་ཡིན་པ་འདུག །ཟུང་འཇུག་རང་དུ་འདུག་སྙམ་པ་ཞིག་ཤར། དེ་དག་གི་སྐབས་སུ་རྗེ་བླ་མ་ཀུན་དགའ་མཆོག་ལྡན་ཐུགས་མཉེས་པས་མང་ཇ།
རང་ཉིད་ལ་གནང་སྦྱིན་བཟང་པོ། ས་སྐྱོང་མི་དབང་ཆོས་སྐྱོང་ལྷུན་གྲུབ་ཀྱིས་མང་ཇ་ཟུང༌། ཚོགས་འཁོར་བཟང་པོ། སྡེ་པ་ལྷུན་ཆེན་ལགས་ཀྱིས་མང་ཇ་ནས་འབོ། བྱང་སེམས་ཡུམ་གྱིས་མང་ཇ་གླུམ་དཀར།
གོ་ར། བུར་སྟོན་དང་བཅས་པ། དཔོན་ས་རྡོ་རྗེ་དཔལ་འཛོམ་གྱི་མང་ཇ། བསོད་ནམས་ཁྱེ་འདྲེན་གྱིས་མང་ཇ་བཞི། བྱམས་པ་ལགས་ཀྱིས་མང་ཇ། ཆོས་བཟང་ལགས་

ཀྱིས་མང་ཇ། མི་དབང་དགྲ་འདུལ་ལགས་ཀྱིས་ཆོས་ཉན་པ་རྣམས་ལ་སླར་ཡང་མང་ཇ། ཕོགས་ཁལ་ཕྱེད་གཉིས་མ། བདེ་གླིང་ནས་མང་ཇ་ཞིབ་འབོ་རྒྱར་བཅས། སླར་ཡང་མང་ཇ། ཡང་མང་ཇ་ཞིག་འབོ་རྒྱར་བཅས། རུ་སྤེས་འཁུར་བ།
གླུམ་དཀར། མང་ཇ། སྐྱིད་གཤོངས་པས་མང་ཇ། རྨུ་པས་མང་ཇ། ནུབ་དགོན་པ་རྣམས་ཀྱིས་མང་ཇ། གྲང་ཆེན་ནས་མང་ཇ། ཕུ་བགྲེས་པས་མང་ཇ། ཀ་སྤེ་བས་མང་ཇ། གྲོལ་སྟོན་ལ་སྡེ་པ་མ་གཉེར་ཁང་ནས་མང་ཇ། ཚོགས་འཁོར་བཟབས་པ་སོགས་ལེགས་ཚོགས་ཆེར་བར་བྱུང༌།
རྒྱུད་ཀྱི་གླེགས་བུ་ཆུ་ཤེལ་མདངས། །ཚིག་འབྲུའི་མེ་ཏོག་ཚོམ་བུ་བཀྲ། །བློ་གསལ་མཁས་པའི་རྒྱན་འཕྲེང་མཛེས། །ཤེས་ལྡན་སུ་ཞིག་ཡིད་མི་ཚིམ། །ཤེས་ལྡན་སེམས་ཀྱི་ཚ་གདུང་བསིལ་ཡང་སྐལ་མེད་ཕྲག་དོག་གདུང་བས་སྨྱོ།
།དད་ལྡན་མཆོད་པའི་མེ་ཏོག་འཐོར་ཡང་སྐལ་མེད་སེར་སྣའི་མདུད་པ་དམ། །གཟུར་གནས་རྣ་བའི་རྒྱན་དུ་མཛེས་ཀྱང་སྐལ་དམན་རྣ་བའི་བུག་པ་འགགས།
།ནག་ཕྱོགས་ཡི་མུག་རྒྱལ་མཚན་བསྙལ་ཡང་དཀར་ཕྱོགས་ལེགས་སོའི་རྒྱུད་མངས་བྲེལ། །རྒྱུད་བཟང་ལྷ་ལམ་ཡངས་པ་ལ། །ལེགས་བཤད་སྤྲིན་གྱི་སྔོ་སངས་འཐིབས། །སྦྱིན་པོའི་མཆོད་རྫས་ཆར་རྒྱུན་ཕབས།
།རྒྱལ་བསྟན་ལོ་ཏོག་སྨིན་འདི་མཚར། །ལོ་དེའི་རྒྱུད་གྲོལ་འཚམས་དེ་ལ་མི་དབང་ལྷུན་ཆེན་དྲུང་གིས་ཕྱག་རྟགས་རྟེན་བཅས་གནང༌། ཞ་ལུ་སྐུ་ཞང་པ་འདིར་ཕེབས། དེར་གསུང་ཆོས་ཤིག་ཞུ་འདོད་འདུག་པས།
ཁོང་རང་འདོད་པའི་གསུང་ཆོས་གནང་དགོས་གསུངས་བྱུང༌། དེ་ག་བཞིན་སྐུ་ཞང་རང་གི་ཐུགས་འདོད་རབ་ཞ་ལུ་བའི་ལུགས་ཀྱིས་འཁྲིད་ཆེན་བཞི་

དེ་མིན་གཤེད་དམར་སྤྲོས་མེད་ཞུ་འདོད་འདུག་པ་ལྟར་འཁྲིད་ཆེན་བཞིའི་དབང་རྣམས་མི་གྲུབ་པ་འདུག་པས། གཤེད་དམར་ལྷ་ལྔའི་དབང་བྱས། སྤྲོས་མེད་རྒྱུན་གྱི་བྱིན་རླབས་ཏེ་དབང་དང་བྱིན་རླབས་རྣམ་བཞི་རྫོགས་པ་བྱས།
སྤྲོས་མེད་འཁྲིད་ཀྱི་རིམ་པ་རྣམས་ཀྱང་ཆ་ཚང་རྫོགས་པར་གྲུབ་པ་ཡིན། ཡུལ་ཞ་ལུ་སྐུ་ཞང་ཆོས་རྗེ་ལ། །འཁྲིད་ཟབ་མོ་ཤིན་ཏུ་སྤྲོས་མེད་ལམ། །དབང་བྱིན་རླབས་འཁྲིད་རིམ་མ་ཚང་མེད།
།དུས་མྱུར་བར་ཕུལ་འདི་དགེ་ཞིང་ཤིས། མི་ཟད་པ་ཞེས་པ་མེ་ཕོ་ཁྱིའི་ལོ་ཟླ་བ་དྲུག་པའི་ཉེར་གཉིས་ལ་བྱ་གཤོངས་ནས་ལྷ་དབང་རྩེའི་ཆུ་ཚན་ལ་ཕྱིན་པའི་ཚེ། ཆུ་ཚན་གྱི་འོག་གཞི་བྱེ་མ་འབོལ་ལེ་འདུག་པས་བྱེ་མ་ལ་གྲེ་མོ་བཙུགས་ཆུ་ཚན་དུག་པས་དེའི་རྐྱེན་བྱས་གྲེ་མོ་ལ་ཆུ་བུར་ཅིག་བྱུང༌།
ཞག་འགའ་ནས་དེ་ལ་ངས་ཀྱི་རྣམ་པས་ཟུག་གཟེར་ཅུང་ཟད་སྐྱེས། ཆུ་ཚན་གྱི་འགྲམ་ན་བྲག་དང་གད་པ་དམར་སྲ་ལེ་བ་འདུག་པ་དེ་གཉན་པོ་རང་ཡིན་ཟེར་བ་ནས་ཅུང་ཟད་རྣམ་རྟོག་སྐྱེས་མཚན་མོ་ཉལ་བའི་ཚེ་དེ་ལ་གཏད་པའི་དམིགས་པ་དང༌།
སྔགས་བཟླས་མང་དུ་བྱས་པས་མཚན་ཕྱེད་ཙམ་ནས་རྨི་ལམ་དུ་ཁ་ནས་སྦྲུལ་གཅིག་འཐོན་གྲབས་བྱེད་ཀྱིན་འདུག
།ལག་གིས་འཐེན་པས་ཕྱེད་ཙམ་ནས་སྦད་དེ་ཆད་སོང་གཉིད་སད་དེ་མ་ལེགས་སམ། དེ་ལ་དམིགས་པ་གཏད་ཡང་ཉལ་བས་རྨི་ལམ་དུ་སྔར་གྱི་སྦྲུལ་གྱི་འཕྲོ་དེ་ཁ་ནས་འཐོན་གྲབས་འདུག་པས་ཡང་ཆད་ནས་འཕྲོ་མ་ཅུང་ཟད་ལུས།
གཉིད་སད་ད་དུང་མ་ལེགས་སམ་དམིགས་

པ་ཤུགས་དྲག་ཏུ་གཏད་ནས་ཉལ་བས་སྔར་གྱི་སྦྲུལ་གྱི་འཕྲོ་དེ་ཁ་ནས་འཐོན་གྲབས་འདུག་པས་དེ་འཐེན་པས་སྦྲུལ་གྱི་རྔ་མ་ཕྲ་སང་ངེ་བ་དེ་རྫོགས་པར་ཐོན་སོང་བློ་བདེ་ཙམ་བྱུང༌། སྔར་གྱི་ཟུག་གཟེར་དེ་ཡང་ཆག་ནས་མི་འདུག
དེའི་རྟེན་འབྲེལ་གྱི་སྔར་ནས་ཡོད་པའི་ཤ་བུ་འབར་འབུར་དེ་གཏན་ནས་མ་བྱུང༌། ཀླུ་བདུད་བཙན་གྱི་གནོད་པར་གཟས་པའི་ཚེ། དགྱེས་པ་རྡོ་རྗེའི་སྔགས་བཟླས་མེ་འོད་ཀྱིས། །སྤྲུལ་གདུག་ལན་གསུམ་བཅད་ནས་ཕྱི་ལ་བསྒྱུར།
།ཀླུ་བདུད་གདོན་ལས་གྲོལ་སྙམ་རབ་དགའ་སྐྱེས། །དེ་གོང་རྩེ་ཆེན་དུ་ཆོས་རྗེ་བསྟན་པ་ལ་མགོན་པོད་མེ་འབར་མའི་ལུང་དགོས་གསུང་རྒྱལ་རྩེ་ནས་དཔེ་གཡར་ནས་ལུང་བྱས།
དེ་རྗེས་འདར་དུ་ཆོས་རྗེ་དཀོན་ཅོག་ལེགས་འཛིན་སོགས་ལ་མེ་འབར་མའི་ལུང་དགོས་ཟེར་ལུང་བྱས། རང་ཁམས་ཉོག་གེ་ཡོད་པ་དེ་ཡང་བདེ་སང་སོང༌། ཡང་བྱ་གཤོངས་སུ་ཕུ་གསུམ་ནས་གྲྭ་པ་ཆོས་རྗེ་ཀུན་བཟང་པ་སོགས་སུམ་ཅུ་སྐོར་ལ་ཆོས་དགོས་ཟེར་ཀྱེ་རྡོར་གྱི་རྒྱུ་དབང༌།
གུར་ཞལ་རྣམ་སྲས་སོགས་ཀྱི་རྗེས་གནང་བྱས། ཡང་ཆོས་རྗེ་ནམ་མཁའ་ཆོས་རྗེ་གཙང་ཚུལ། ཆོས་རྗེ་ཚེ་རིང་པ་རྣམས་ལ་དམར་པོ་སྐོར་གསུམ་ལ་རྗེས་གནང་གི་རྣམ་གྲངས་བཅོ་ལྔ་ཙམ་དང༌།
རྗེ་ཚར་ཆེན་གྱིས་དཀར་ཆག་ནང་བཞིན་གྱིས་པོ་ཏི་གསུམ་གྱི་ལུང་རྣམས་ཤིན་ཏུ་ཞིབ་པར་བྱས། འབྲུག་པའི་དབུ་ཆེ་སྤོ་ས་སྐྱའི་གདན་ས་ཆོས་རྗེ་ཆོས་འཕེལ་བ་བསྙེན་རྫོགས་ལ་བྱོན་ནས་བསྙེན་རྫོགས་བྱས།
མ་གཅིག་ནི་གུ་འཁྲིད་ལུང་མང་དུ་བྱས། ཡང་བྱ་གཤོངས་སུ་མཁར་ལས་ཀྱི་རིང་ལ་ཆོས་རྗེ་བསྟན་པས་གསོལ་བ་བཏབ། ཆོས་རྗེ་བསྟན་པ། ཉང་སྟོད་པ་

སྔགས་འཆང༌། བླ་ཆེན་སོགས་སུམ་བརྒྱ་སྐོར་ལ་ལམ་འབྲས་ཡོངས་རྫོགས། གསོལ་ཕུ་ནས་ཆོས་ལགས་ལ་རྣལ་འབྱོར་མའི་བྱིན་རླབས་དང་འཁྲིད་སོགས་མང་དུ་བྱས། བྱ་གཤོངས་སུ་ཆོས་རྗེ་སྙེ་མོ་བ་སྔར་ཆོས་ཞུ་རྩིས་མི་འདུག་ཀྱང༌།
ཚེས་བཅུའི་ནུབ་ཅིག་མཁའ་འགྲོ་མ་རྣམས་ཀྱིས་ཌཱ་མ་རུའི་སྒྲ་འཁྲོལ་བ་དང་བཅས་ནི་གུ་ལ་སོགས་པའི་ཆོས་རྣམས་བླ་མ་གསེར་པ་ལ་ཞུས་ཟེར་བའི་ལུང་བསྟན་རྨི་ལམ་དུ་བྱུང་བ་ལ་བརྟེན་ཆོས་ཞུ་བ་ལ་བྱོན་དད་ལྡན་མང་པོ་ལ་བཤེད་དམར་སྤྲོས་མེད་ཡོངས་རྫོགས།
དམར་པོ་སྐོར་གསུམ་སོགས་བྱས། ནི་གུ་དགོས་ཟེར་ནའང་བྱེད་སྐབས་མ་བྱུང༌། བྱ་གཤོངས་ནས་ཆུ་མོ་ལུག་ལོ་རེ་གཅིག་པ་ལ། འཚེད་བླ་བྲང་དུ་བསྟན་འཛིན་ཉི་ཟླ་བཟང་པོའི་ཞབས་དྲུང་དུ།
རྗེ་བཙུན་ཐམས་ཅད་མཁྱེན་པའི་འཁྲིད་བརྒྱ་དེ་ལ་དགོས་པའི་ཆ་ལག་དང་བཅས་པ། གྲུབ་ཐོབ་ཉེ་བརྒྱུད་ཀྱི་ཚེ་བཀའ། དུར་ཁྲོད་བདག་པོའི་རྗེས་གནང་ཡིག་ལུང་དང་བཅས་པ།
འཕགས་པ་བརྒྱད་སྟོང་པའི་ལུང་རྗེ་གྲུབ་ཆེན་གྱིས་སྣར་ཐང་དུ་གནས་བརྟན་བ་ཀུ་ལ་དང༌། ཡན་ལག་འབྱུང་ལ་གསན་པ་དེའི་ལུང༌། སེང་གདོང་ཅན་གྱི་རྗེས་གནང༌། བྲམ་ནག་བཤན་པ་དྲུག་སྐོར་གྱི་རྗེས་གནང་རྣམས་ཞུས།
ཡང་བྱ་གཤོངས་སུ་ནུབ་ཅིག་རྨི་ལམ་དུ་རྗེ་མཁན་བློ་གྲོས་རྣམ་རྒྱལ་ཁྲི་མཐོན་པོ་ལ་བཞུགས་པ་ཞིག་གིས་ཚེ་དམག་ཟོར་མའི་རྗེས་གནང་ཞུས། སྦྱོར་དངོས་རྗེས་གསུམ་གྱི་རྗེས་གནང་རྫོགས།
མཆོད་གཡོག་པའི་དཀྱིལ་འཁོར་བསྡུ་བའི་ཚེ། དཀྱིལ་འཁོར་དེ་ཇི་ལྟ་བུ་ཞིག་ཡོད་ལྟ་དགོས་པ་

འདུག་སྙམ་སྟོན་དང་བྱས་པས། དཀྱིལ་འཁོར་འདི་ན་ཡོད་ཟེར་རས་འདུལ་ལ་དཀྱིལ་འཁོར་བྲིས་པ་མང་པོ་འདུག་པའི་གསེབ་ནས་བཏོན་ནས་བསྟན་བྱུང་བ་བལྟས་པས། ཆོས་འབྱུང་གྲུ་གསུམ་པའི་ཉིས་བརྩེགས་ཟུར་གཡས་གཡོན་རེ་རེ་ན་ཟུར་ཕྲན་དེ་ཡོད་པ་མཐའ་མེ་རིས་ཀྱིས་བསྐོར་བ་ཞིག་བསྟན་བྱུང༌།
དེའི་ཚེ་རང་ཇ་ཞིག་འཐུང་གིན་འདུག་པས་ལག་པ་གཡོན་ན་དཀར་ཡོལ། གཡས་ན་དམག་ཟོར་མའི་སྐུ་ཞལ་གདོང་གསུམ་བརྩེགས་བྱས་པ་ཞིག་འདུག
།ཞལ་གདོང་གསུམ་པོ་ཅི་ཡིན་སྙམ་ཙ་ན། འོག་མ་དམག་ཟོར། བར་མ་དབྱངས་ཅན། སྟེང་མ་རིགས་བདག་གཤིན་རྗེ་གཤེད་ཀྱིས་ཡིན་ཟེར་རོ། །མཚན་དུས་འོད་གསལ་ངང་དུ་བླ་མ་རྗེར། །སྔོན་མེད་དམག་ཟོར་ལྷ་མོའི་རྗེས་གནང་ཞུས།
།དཀྱིལ་འཁོར་སྐུ་བརྙན་ངོ་མཚར་ལྟད་མོ་མཐོང༌། །བྱིན་རླབས་སྙིང་ལ་ཞུགས་སྙམ་དགའ་བ་སྐྱེས། །བྱ་རྒོད་གཤོངས་སུ་བསྙེན་རྫོགས་པ་ཆོས་རྗེ་འགའ་རོང་པ། །ཆོས་རྗེ་འབུམ་པ་ཤེར་བློ་བ།
ཆོས་རྗེ་ཆ་ལུང་པ། ཆོས་རྗེ་རྐྱང་འདུར་བྱམས་པ། ཆོས་རྗེ་གྲགས་པ། ཆོས་རྗེ་གཙང་ཚུལ། ཆོས་རྗེ་འཇམ་དབྱངས་པ། ཆོས་རྗེ་བོ་དོང་གྲགས་བྱང་པ། ཆོས་རྗེ་འབྲུག་པ་སྤོས་སྐྱ་པ། ཆོས་རྗེ་ནམ་མཁའ་པ།
ཆོས་རྗེ་བོ་དོང་རིང་མོ། ཆོས་རྗེ་ལས་ཆེན་མངོན་དགའ་ཤར་པ། ཆོས་རྗེ་བསྟན་པ་དར་རྒྱས། ཆོས་རྗེ་ཉི་མ་བཀྲ་ཤིས། ཆོས་རྗེ་ཉང་སྟོད་ཉི་མ་བ། ཆོས་རྗེ་ཉང་སྟོད་འཇམ་དབྱངས་པ། ཆོས་རྗེ་སྔགས་འཆང་པ།
ཆོས་རྗེ་བསམ་གཏན་པ། ཆོས་རྗེ་རྩེ་ཆེན་གྲགས་པ། ཆོས་རྗེ་ཧོར་རྒྱལ་མཚན་པ། ཆོས་རྗེ་ཀུན་དགའ་རྒྱལ་མཚན་པ། ཆོས་རྗེའི་འོད་ཟེར་ལྷུན་གྲུབ་པ། ཆོས་རྗེ་ཟུར་ཆེན་དགེ་རྒྱམ་པ།

ཆོས་རྗེ་འཛིམ་ཆེན་བསོད་ནམས་གྲགས་པ་རྣམས་དེས་སྔ་བླ་མའི་གོང་འཕང་ཐོབ་པ་རྣམས་དང༌། གཞན་ཡང་གྲྭ་ཤར་མང་པོ་བསྙེན་པར་རྫོགས་པས་མཁན་པོ་བགྱིད་པ། ས་སྐྱ་པཎ་ཆེན་གྱིས་སྡོམ་རྒྱུན་དྲི་མ་མེད་པ་ཡིན་དེ་རྗེས་དཔའ་ལྡན་བྲང་མོ་ཆེ་རུ།
དགེ་སློང་ཆོས་དབང་ལེགས་པ། དགེ་སློང་དཀོན་ཅོག་རྒྱལ་མཚན། དགེ་སློང་ལེགས་བཤད། དགེ་སློང་རྗེ་བཙུན། དགེ་སློང་ཤཱཀ་སེང་སོགས་བཅུ་ཕྲག་ཡོད་པ་རྣམས་གཞི་བ།
ཡ་ག་ཆོས་སྡིངས་ནས་དགེ་སློང་བཙུན་གྲགས། དགེ་སློང་ཀླུ་དབང༌། དགེ་སློང་མཆོག་གྲུབ་སོགས་མང་པོ་དང༌། ཕུ་ནས་དགེ་སློང་བཟོད་པ་སོགས་དགེ་སློང་མང་པོའི་མཁན་པོ་བགྱིད་པ་རྣམས་ས་པཎ་ནས་བརྒྱུད་པའི་སྡོམ་རྒྱུན་གཙང་མ་ཡིན།
ནུབ་དགོན་ནས་ཆོས་རྗེ་ནགས་དགོན་པ་སངས་རྒྱས་རྒྱལ་མཚན་གྲང་མོ་ཆེ་རུ་ཆེད་བསྟད་བྱོན། སྔར་མདོ་ཕྱོགས་ཀྱི་སློབ་མ་ཁོ་ན་ཡིན་པའི་ཞེན་གྱི་བསྙེན་རྫོགས་ཞུ་འདོད་ཟེར་བསྙེན་རྫོགས་བྱས།
སྔ་ཕྱིར་གསེར་སྲང་གང་ལྷག་ཙམ་སོགས་འབུལ་བ་ཡང་བསམ་གྱི་མི་ཁྱབ་པ་བྱས་བསྟན་ལ་ཡོངས་སུ་རྫོགས་པའི་ངུར་སྨྲིག་སྡེ། །བགྲང་བར་མི་བཟོད་མཁན་པོའི་ཆོ་ག་བགྱིས། །འདི་ཙམ་གྱིས་ཀྱང་ས་སྐྱ་པཎྜི་ཏའི།
།ཚུལ་ཁྲིམས་དྲི་ཡིས་ཕྱོགས་ཀུན་ཁྱབ་གྱུར་ཅིག །བྱ་རྒོད་གཤོངས་སུ་འཆད་ཉན་ལོ་སྐོར་བྱས་པས། རབ་འབྱམས་སྨྲ་བ་གསར་འཕེལ་དྲུག་ཅུ་ལྷག་བྱུང་འདུག་ཟེར། དཀའ་བཅུ་ཡན་ཆད་གསར་འཕེལ་བགྲངས་པས་བརྒྱ་ཕྲག་ལྷག་ཙམ་ཐོན།
ཡ་ག་ཆོས་སྡིངས་དང་ཆོས་གླིང་དུ་ཡང་འཆད་ཉན་བྱས་པས་བཀའ་བཅུ་དང་རབ་འབྱམས་སྨྲ་བ་སོགས་མང་དུ་བྱུང༌། རྒྱན་དྲུག་

མཆོག་གི་གཞུང་ལུགས་བཤད་བྱས་པས། །བཀའ་དང་རབ་འབྱམས་སྨྲ་བས་མགྲིན་པ་བརྒྱན། །བློ་གསལ་ངང་མོ་བཞད་པའི་འཕུར་ལྡིང་གིས། །ས་དང་བར་སྣང་ཁྱབ་འདི་བླ་མའི་དྲིན། །རྩེ་ཆེན་དུ་བྱི་ལོ་ཕྱིན་སྐབས། ཆོས་རྗེ་གུར་པ་དེ་རང་ཉིད་ལ་དབང་རྗེས་གནང་མང་དུ་ཞུས་པའི་སློབ་མ་ཡིན་ཀྱང༌།
ཁོང་གིས་དབུས་ལ་བྱོན་སྔར་མ་ཐོབ་པའི་ཆོས་མང་པོ་ཐོབ་འདུག་པས། རང་གི་གསང་བའི་བླ་མ་བཅོལ། ཞལ་གྱི་ཁྱུང་ཞལ་ཅན།
ཚེ་འཕེལ་དཀར་པོ་སོགས་ཐོབ་ཡིག་ནང་བཞིན་མང་དུ་ཞུས། ཁོང་སྔགས་འཆང་ཀུན་དགའི་མཚན་ཅན་ལ། །རང་ཁེངས་དྲེགས་ཆེ་འདོད་མ་ཡིན་ཀྱང༌། །ཁོང་སྦྱིན་བདག་མ་དད་འགོག་པའི་ཕྱིར། །སྙིང་དད་པས་གསང་བའི་བླ་མ་བཅོལ།
།ནོར་བུའི་གླིང་གི་མཁའ་ལས་གྲུབ་འཕྲལ་གྱི་ཚེ། རིན་ཆེན་མཁའ་འགྲོའི་མཚན་རྟགས་དང་ལྡན་པའི་རྗེ་བཙུན་ཡེ་ཤེས་དྲུང་འདིར་ཕེབས་ཞག་གཅིག་བཞུགས། སྒྲོལ་དཀར་གྱི་རྗེས་གནང་གསན། དེ་གང་གྲང་ཆེན་བླ་བྲང་དུ་དཔོན་ས་སྨོན་འགྲོ་མ་དང་གཉིས་བྱོན་པའི་ཚེ་ཚེ་བཀའ་གསན།
དེ་དུས་རང་ཁམས་ཉོག་གེ་བ་ཞིག་ཡོད་པ་ལ་ཐུགས་ཕྲལ་ཆེན་པོ་གནང་གིན་འདུག །སྟག་ལོ་འདར་རྩེ་ནས་སྦྱིན་བདག་མཛད་སྤྲུལ་སྐུ་ཀུན་བཟང་རོག་ས་ངོར་པ་གཅིག་གཉིས་ཀྱིས་ཕྱག་ཆེན་རྩོད་སྤོང་པར་དུ་བཞེངས།
དེ་རྗེས་རིམ་པ་བཞིན་དུ་ཕྱག་ཆེན་ཡང་ལན། རྒྱུད་མན་ངག་གི་བརྒྱུད་འདེབས། ཀླུ་གྲུབ་ཀྱི་བསྟོད་པ། རབ་གནས་ཀྱི་རྩ་བ།
བཟང་དྲུག་གི་ལག་ལེན། བཟང་དྲུག་གི་རྟེན། བཟང་པོའི་ཁྱད་ཆོས། ཀླུ་སྒྲུབ་སྟོད་འགྲེལ་སོགས་བརྒྱ་ཕྲག་ལྷག་

པ་པར་དུ་བརྐོས། ཆོས་རྗེ་ཚེ་རིང་དྲུང་གིས་ཇོ་མཇལ་ལ་བྱོན་པའི་ཚེ་ཡང་རིན་སྤུངས་ཞབས་དྲུང་ནས་ཁྱེད་རྗེ་རིན་པོ་ཆེ་ཀླུ་སྒྲུབ་པའི་ཞལ་སློབ་མཐིལ་མར་འདུག །སྟོང་ཡེ་ཚོར་མི་ཉམས་མེད་ཚོ་རྗེ་རིན་པོ་ཆེ་ཀླུ་སྒྲུབ་བ་ལས་འབྲུག་ནས་སྤྲུལ་སྐུ་རིན་པོ་ཆེ་མཁས་ཟེར་བ་ཡོད་འདུག་སྟེ།
སྤྲུལ་སྐུ་རིན་པོ་ཆེའི་གསུང་གིས་རྗེ་རིན་པོ་ཆེ་ཀླུ་སྒྲུབ་པའི་གསུང་གི་ཕྱོགས་སུ་ཡང་མི་སླེབ་གསུང་བ་དང༌།
ད་སྔ་ཞུ་ཤོག་རིམ་པས་ཕུལ་ཀྱང་ཕེབས་པ་ཞིག་མ་བྱུང༌། དེ་ཕྱོགས་ཀྱང་འགྲོ་དོན་ཆེ་བར་ཡོད་འདུག་ཀྱང༌། དེ་བས་ཀྱང་འདི་ཕྱོགས་ཆེ་བ་ཞིག་ཡོང་པས་བྱོན་གསུང་པ་ནན་ཆེན་ཕེབས་ཀྱང༌། ན་ཚོད་སྟབས་ཀྱིས་འགྲོ་འདུག་མངས་པ་མི་དགའ་བ་འདུག་པས་དགོངས་གྲོལ་ཞུ་ཟེར་བ་བྱས།
ཡང་ཞ་ལུ་སྐུ་ཞང་དྲུང་གིས་འཇམ་དཀར་གྱི་རྗེས་གནང་ཞིག་ཞུ་གསུངས་ནས་ཆོས་ཉན་པ་རྣམས་ལ་འཇམ་དཀར་གྱི་རྗེས་གནང་ལེགས་པར་བྱས།
ལུགས་གཉིས་ལྡན་གྱིས་གཞུ་ཤིང་སྡོང་པོ་ལ། །ཚུལ་རྣམ་དཔྱོད་ཀྱི་ཤེས་རབ་མཆོག་ཏུ་གཅེས། །སྐྱེས་སྦྱང་དང་ཡི་དམ་ལྷའི་སྦྱིན་པའི། །དོན་འཇིག་མེད་ཀྱིས་སྤོབས་པ་ཐོབ་པར་ཤོག །དེ་ལྟར་རང་ཉིད་ཆུ་མོ་ལུག་ལ་བཙས་ནས་དོན་གཉིས་པ་ཤིང་ཕོ་རྟ་ལོ་ཡན་གྱི་ཇི་ལྟར་བགྱིས་པའི་ལོ་རྒྱུས་རྣམས་ཡི་གེར་བཀོད་པ་ལ་དགོས་པ་ཆེར་མི་འདུག་ཀྱང༌།
རང་ལ་དད་ལྡན་གྱི་སྦྱིན་བདག་ཆེན་པོ་འདར་ནས་ས་སྐྱོང་མིའི་དབང་པོ་ཆོས་སྐྱོང་ལྷུན་གྲུབ་ཞལ་ངོ་ཡབ་ཡུམ་རྩེ་འཛོམ་གྱིས།
འདར་རྣམ་རྒྱལ་སྟག་རྩེའི་གཟིམས་ཆུང་ལམ་ཟབ་ཕུག་ཏུ་རྐང་འཐུང་རྩེ་མོའི་བཏུང་བ་གྱ་ནོམ་པ་འབུལ་རྟེན་དང་བཅས་པ་མཛད། སྔར་ཁྱེད་

ཀྱིས་གསུང་རྩོམ་མང་པོ་མཛད་རུང༌། ངེད་ཀྱིས་གོ་བ་དང་ཕན་པ་ཆེར་མི་འདུག །ད་ངེད་ལ་ཕན་ཐོགས་ངེས་ཤེས་པ་ཁྱེད་རང་བླ་མ་རྣམ་གཉིས་ཀྱི་རྣམ་ཐར། ཁྱད་པར་ཁྱེད་རང་གི་རྣམ་ཐར་རྒྱས་པ་ཞིག་དགོས་ཞེས་ནན་གྱིས་བསྐུལ་བ་ལ་བརྟེན།
ཆུ་སྦྲུལ་ཧོར་ཟླ་བདུན་པ་ནས་རྩོམ་པའི་མུ་ལ་ཞུགས་པས་ཚེ་ཡང་བར་སྐབས་ཞལ་ངོ་རྣམས་ཀྱིས་གསོལ་ཇ་དང་བཅས་གསོལ་འདེབས་ཡང་ཡང་མཛད། དེ་མཐུན་གྲང་མོ་ཆེ་ནས་གྲྭ་བགྲེས་རྣམས་ཀྱིས་ཀྱང་གསལ་བཏབ།
ཆ་ཙམ་རྫོགས་པའི་ཚེ་ཡང་སྐུ་མཆེད་གཉིས་ཀྱིས་གསོལ་ཇ་དང་བཅས་བསྐུལ་ལྕག་མཛད། བསོད་ནམས་ཁྱེ་འདྲེན་དྲུང་གིས་གསོལ་ཇ། གསེར་གྱི་མཎྜལ་གོས་ཆེན་ཡུག་དང་བཅས་པ་ཕུལ་ནས།
ད་འདིའི་འཕྲོ་མ་ལུས་པ་མྱུར་བ་ཞིག་རྩོམ་དགོས་ཞེས་གསུངས་ཤིང་བསྐུལ། ཁྱད་པར་ས་སྐྱོང་མིའི་དབང་པོ་ཆོས་སྐྱོང་ལྷུན་གྲུབ་ཀྱིས་གུག་གསེར་ཞོ་གང་ཕུལ་ནས་འདི་ལ་བཅུ་ཆབ་མཛད་དམ་གང་མཛད་ཀྱང་ཡོངས་སུ་རྫོགས་པ་ཞིག་དགོས་གསུང་བསྐུལ་བ་ནས།
ཤིང་ཕོ་རྟ་ལོ་ཟླ་བ་ལྔ་པའི་དཀར་ཕྱོགས་ཀྱི་ཚེས་བརྒྱད་ལ་སློབ་བཤད་ནོར་བུ་གླིང་གི་སྐྱེད་ཚལ་ཡངས་པར་རྫོགས་པར་གྲུབ་པ་དགེ་ཞིང་བཀྲ་ཤིས། སྤྲུལ་སྐུ་སྣང་རྩེ་བས་ཁྱུང་ཚང་བྲག་ནས་སྤྱན་དྲངས་པའི་ལུང་བསྟན་ལས།
ད་ལྟའི་ལྕོག་རོ་ཀླུ་ཡི་རྒྱལ་མཚན་འདི་མ་འོངས་པ་ས་ཞེས་བྱ་བར་རྣལ་འབྱོར་པ་བསོད་ནམས་རྩེ་མོ་བྱ་བར་སྐྱེ། དེ་ནས་བདེ་བ་ཅན་སངས་རྒྱས་ཀྱི་ཞིང་ཡོངས་སུ་སྦྱོང༌།
དེ་ནས་ལྔ་བརྒྱ་ཐམ་མའི་དུས་དེར་དགེ་སློང་ཀླུ་སྒྲུབ་བྱ་བ་སྟོད་དུ་ལམ་འབྲས་སྤེལ། དེ་འབྲེལ་ཚད་དོན་དང་

ལྡན་པ་ཡིན་པས་དེ་ལ་ཀུན་གྱིས་འདུད་ཅིང་མཐའ་དམག་མི་འབྱུང་བའི་སྨོན་ལམ་གདབ་ཏུ་འཇུག་དགོས། དེས་ཕན་ཆེའོ་ཟེར་བ་ཡང་འདུག །འཆི་འཕོ་སྐྱེ་བ་དངོས་སུ་གཟིགས་པ་ཡི། །སྤྱན་མིག་གསལ་བ་པདྨཱ་ཀ་ར་ཡིས།
།མ་འོངས་ལུང་བསྟན་བསམ་གྱིས་མི་ཁྱབ་པར། །ལོག་ལྟ་སྤངས་ནས་གསོལ་གདབ་བྱིན་རླབས་འཇུག །མང་དུ་ཐོས་པའི་མགོན་པོ་ཀླུ་སྒྲུབ་དེ། །རྒྱ་མཚོར་ཀླུ་རྒྱལ་གདན་དྲངས་སྨིན་གྲོལ་མཛད། །ཁ་བ་ཅན་འདིར་ཀླུ་སྒྲུབ་རྒྱ་མཚོ་ཞེས།
།མཁས་གྲུབ་དུ་མས་ལུང་བསྟན་དེར་ཕྱག་འཚལ། །ཞེས་པ་འདི་ཞྭ་ལུ་སྐུ་ཞང་ཆོས་རྗེས་རྣམ་ཐར་གྱི་གསེབ་ཏུ་འཇུག་དགོས་ཟེར་བྲིས་པའོ། །དེ་ལྟར་རྩོམ་པོ་རང་ཉིད་ཀྱིས་ཟོག་དང་རྫུན་དང་ཧབ་འགྲོས་སྤངས་ཏེ་ལེགས་པར་སྦྱར་བའོ།
།རང་གི་ལོ་རྒྱུས་གཏམ་གྱི་མུ་ཏིག་འཕྲེང༌། །སྙན་ཚིག་དར་གྱི་སྲད་བུ་ལ་བརྒྱུས་ཏེ། །དད་ལྡན་སྦྱིན་དང་བུ་སློབ་རྒྱན་དུ་འབུལ། །རབ་དང་ས་རབ་དགའ་བ་འཐོབ་གྱུར་ཅིག།
།།སརྦ་མངྒ་ལཾ།། །།

